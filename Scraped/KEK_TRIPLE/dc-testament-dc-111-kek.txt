1 Laa’in, li Qaawa’ lee Dios, moko naraho’ ta inch’ool naq kexchal sa’ lee b’eenik a’in, us ta wanjenaq xmajelal eena’leb’.
2 Wan wik’in naab’al li b’ihomal sa’ li tenamit a’in choq’ eere, choq’ re lix chaab’ilal Sion, ut naab’al ajwi’ li ani wankeb’ sa’ li tenamit a’in, li teb’inch’utub’ chaq sa’ tz’aqal xq’ehil choq’ re lix chaab’ilal Sion, chi b’aanunb’il eeb’aan.
3 Jo’kan ut, na’ajman ru naq tex’ok chixnawb’aleb’ ru li winq sa’ li tenamit a’in, jo’ chanru k’amb’ilaq eeb’e, ut jo’ chanru k’eeb’ilaq eere.
4 Ut taak’ulmanq sa’ tz’aqal xq’ehil naq tink’e li tenamit a’in sa’ lee ruq’, jo’kan naq taawanq eewankil sa’ xb’een, ut chi jo’kan ink’a’ te’xtaw li k’a’ru muqmu eerik’in; ut eerehaq lix b’ihomal re oor ut plaat.
5 Mexk’oxlak chirix lee ak’as, xb’aan naq laa’in tink’e eewankil chixtojb’al.
6 Mexk’oxlak chirix Sion, xb’aan naq laa’in tinwuxtaana ru.
7 Chexkanaaq sa’ li na’ajej a’in, ut sa’eb’ li na’ajej sa’ xsutam;
8 Ut li na’ajej b’ar wi’ ajb’il inb’aan naq texkanaaq, chiru xk’ihal li kutan, taa’eetaliiq eere rik’in lix atuqtuukil ut lix wankil lin Musiq’, li taanume’q eerik’in.
9 Li na’ajej a’in naru teetaw chi to’ninb’il. Ut patz’omaq chi yalb’il eeq’e chirixeb’ li ani najter ke’wan ut li ke’tikib’ank re li tenamit a’in;
10 Xb’aan naq moko jun ajwi’ ta li b’ihomal wan choq’ eere sa’ li tenamit a’in.
11 Jo’kan ut, achiwanq eena’leb’ jo’eb’ li k’anti’, a’ut chi maak’a’aq eemaak; ut laa’in tintuqub’ chixjunil li k’a’aq re ru choq’ re lee bchaab’ilal, a’ yaal sa’ junpaat jo’ nekexru chixk’ulb’al. Amen.