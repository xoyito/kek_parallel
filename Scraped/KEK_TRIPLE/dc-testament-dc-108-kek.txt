1 Chi yaal jo’ka’in naxye li Qaawa’ aawe, at inmoos Lyman: Kuyb’il aamaak, xb’aan naq xat-ab’in chiru lix yaab’ inkux sa’ chalk arin sa’ li eq’la a’in re xk’ulb’al aana’leb’ rik’in li ani kinxaqab’.
2 Jo’kan ut, achihilanq laa waam chirix laa wanjik sa’ musiq’ejil, ut maayal chik xramb’al chawu lix yaab’ inkux.
3 Ut waklin ut q’axal wi’chik chawil aawib’ chalen anajwan sa’ xpaab’ankil laa yeechi’ihom, li xayeechi’i ut li nakayeechi’i, ut tat-osob’tesiiq rik’in li osob’tesink q’axal nim.
4 Chiwanq aakuyum chi oyb’enink toj reetal naq taab’oqmanq li ach’utlajik re tiik ruhil k’a’uxlej reheb’ lin moos, toja’ ut naq jultikanb’ilaqat aawochb’eeneb’ li xb’een reheb’ li xb’eenil we, ut taak’ul aak’ulub’ rik’in li k’ojob’ank rochb’eeneb’ lix komoneb’ li xb’eenil we li keb’insik’ ru.
5 K’e reetal, a’in lix ayeechi’ihom li Yuwa’b’ej choq’ aawe wi nakatkana chi tiik chi paab’ank.
6 Ut taatz’aqloq ru sa’ aab’een sa’ li kutan a’an naq aak’ulub’aq axjultikankil lin evangelio yalaq b’ar tatintaqla, chalen sa’ li kutan a’an.
7 Jo’kan ut, ak’e xkawilaleb’ laa komon sa’ chixjunil laa waatin, sa’ chixjunil laa tij, sa’ chixjunil laa waklesihom ch’oolej, ut sa’ chixjunil laa b’aanuhom.
8 Ut k’e reetal, ut il, laa’in wankin aawik’in re aawosob’tesinkil ut aaakolb’al chi junelik. Amen.