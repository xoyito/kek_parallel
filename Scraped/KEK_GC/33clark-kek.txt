Naq kib’eek li Jesus sa’ jun b’e nach’ rik’in Kafarnaum1 chi sutinb’il xb’aan jun tuub’ chi tenamit, jun ixq li wan xnimla yajel chalen chaq kab’laju chihab’ kixye’ li ruq’ ut kixch’e’ li raq’ li Jesus. Chi junpaat kik’ira.2
Tz’iib’anb’il sa’eb’ li loq’laj hu naq li Jesus kixk’e reetal “naq jun wankilal x’el rik’in,”3 naq “kixsutq’isi rib’ sa’ xyanqeb’ li tenamit,”4 ut naq “yoo chi ilok … re rilb’al ani tana’ xb’aanunk re a’an.”5 “Kiril li ixq naq kinawmank li xb’aanu,”6 ut “kixk’ut rib’ chi roq ut kixye chixjunil lix yaalalil re.”7
Li Jesus kixye re, “At inrab’in, laa paab’aal xkolok aawe. Ayu sa’ tuqtuukil usilal.”8
Li Jesukristo kixkol li ixq. Kik’irtesiik sa’ tib’elej, a’ut naq li Jesus kixsutq’isi rib’ re rilb’al, li ixq kixch’olob’ xpaab’aal chirix a’an, ut li Jesus kixk’irtesi lix ch’ool.9 A’an ki’aatinak rik’in li ixq rik’in rahok, kixye re naq k’ulub’anb’il xb’aan, ut kirosob’tesi rik’in li tuqtuukilal naxk’e a’an.10
Ex inkomon winq, jo’ aj k’amol re li santil tijonelil, wanko chi tz’aqonk sa’ li k’anjel re li kolb’a-ib’. Chiru li chihab’ xnume’, li Qaawa’ kixk’e lix jolominkil li k’anjel a’in tz’aqal sa’ xb’eeneb’ xtel li xb’eenil sa’ Israel.11 K’eeb’il qe jun xmusiq’anb’il taqlahom li Qaawa’—qochb’eeneb’ li qakomon ixq, laa’o tento taqileb’ li komon sa’ jun k’anjel li nim wi’chik xsantilal, tento taqaseeb’ob’resi lix ch’utub’ankil Israel sa’ xka’pak’alil li tz’apleb’ t’ikr, tento taqaxaqab’ li qochoch jo’ santil na’ajej re paab’ank ut xtzolb’al li evangelio, ut tento taqakawresi li ruchich’och’ choq’ re li xkab’ xk’ulunik li Jesukristo.12
Jo’ sa’ chixjunil, li Kolonel naxk’ut li b’e chiqu: tento too’iloq wan wi’ li Jesukristo ut took’anjelaq chiru a’an, jo’ chanru naq a’an ki’ilok wan wi’ lix Yuwa’ ut kik’anjelak chiru.13 Chi jo’ka’in kixye li Jesus re li profeet aj Jose:
“Chexʼiloq wankin wiʼ saʼ li junjunq eekʼoxlahom; miwiibʼan eechʼool, mexxuwak.
“Kʼehomaq reetal li kʼobʼolal kikʼobʼeʼ wiʼ xkʼatq insaʼ, ut joʼkan ajwiʼ li reetalil li klawx saʼ li wuqʼ ut saʼ li woq; tiikaqex chi paabʼank, chepaabʼ lin taqlahom, ut laaʼex teereechani li awaʼbʼejihom re choxa.”14
Rub’elaj lix k’ojlajik li ruchich’och’, li Jesus kixye re lix Yuwa’ naq tixb’aanu li rajom lix Yuwa’ ut taawanq choq’ aj Kolol qe ut aj Tojol qix. Naq lix Yuwa’ kixpatz’, “Ani tintaqla ?”15 Li Jesus kichaq’ok ut kixye:
“Wahi’in, taqlahin laa’in.”16
“Chi’uxq laa wajom, ut aawehaq taxaq li loq’alil chi junelik.”17
Chiru chixjunil xyu’am, li Jesus kixb’aanu li xyeechi’ihom chaq. Rik’in tuulanil, q’unal ch’oolej, ut rahok, a’an kixk’ut lix tzol’leb’ lix Yuwa’ ut kixb’aanu lix k’anjel lix Yuwa’ rik’in lix wankil lix Yuwa’ ut li wankilal k’eeb’il re xb’aan.18
Li Jesus kixq’axtesi lix ch’ool chiru lix Yuwa’. Aʼan kixye:
“Ninra li Yuwa’b’ej.”19
“Junelik ninbʼaanu li nawulak chiru.”20
“Xinkub’e chaq … moko re ta xb’aanunkil li wajom laa’in, re b’an xb’aanunkil li rajom [li Yuwa’b’ej] li kixtaqlank chaq we.”21
Sa’ lix rahilal aran Getsemani kitijok ut kixye, “A’b’an ink’a’ chi’uxmanq li nawaj laa’in, a’b’an laa wajom laa’at.”22
Naq li Qaawa’ naxb’oqeb’ li xb’eenil sa’ Israel “chi ilok wankin wiʼ saʼ li junjunq eekʼoxlahom,” ut “chixk’eeb’al reetal li k’ob’olal” kik’ob’e’ wi’ lix junqxalil li waklijenaq chi yo’yo, a’an jun b’oqok re te’risi rib’ rik’in li maak ut rik’in li ruchich’och’, ut re te’xsutq’isi rib’ rik’in li Qaawa’ ut te’xra ut te’ab’inq chiru. A’an jun b’oqok re te’xk’ut lix tzol’leb’ ut te’xb’aanu lix k’anjel jo’ naraj a’an. Chi jo’kan, a’an jun b’oqok re xkanab’ankil qib’ chi tz’aqal chiru, re xq’axtesinkil li qajom ut li qach’ool chiru, ut rik’in lix wankilal aj tojol-ix, re wulak jo’ chanru a’an.23
Ex inkomon winq, wi too’iloq wan wi’ li Jesukristo, a’an toorosob’tesi chi wank jo’ xb’eenil re a’an sa’ Israel—chi tuulan qach’ool, chi kanab’anb’ilo chi anchal qach’ool chiru, ut chi nujenaqo rik’in lix rahom.24 Ut taqak’am li sahil ch’oolejil ut eb’ li osob’tesink re lix evangelio ut lix Iglees rik’ineb’ li qajunkab’al ut li qas qiitz’in sa’ xka’pak’alil li tz’apleb’ t’ikr.
Li Awa’b’ej Russell M. Nelson xk’e qab’oqb’al chi ilok wan wi’ li Jesukristo chi jo’ka’in: “Maawa’ li nak’ulman sa’ junpaat malaj xjunes rib’ re ok jo’ tzolom nim xwankil. Li qilob’aal tento taawanq chi junajinb’il rik’in li Kolonel ut lix evangelio. Q’axal ch’a’aj sa’ k’a’uxlej xyalb’al qaq’e chi ilok rik’in li Kolonel sa’ chixjunileb’ li qak’a’uxl. A’b’an naq taqab’aanu, taa’eeleliq li qaxiw ut li nawiib’an wi’ qach’ool.”25
Nawulak chiwu li aatin “junajinb’il.” Naraj naxye letzb’il chi kaw, k’ulb’il ut chapb’il chi junajwa.26 Naqajunaji li qak’a’uxl rik’in li Jesukristo ut lix evangelio rik’in xyu’aminkileb’ li qasumwank.
Naq naqayu’amiheb’ li qasumwank, nokoohe’reek’asi sa’ chixjunil li naqaye ut chixjunil li naqab’aanu. Li qayu’am sa’ li sumwank27 wan chi nujenaq rik’in kok’ b’aanuhom re paab’aal li nokohe’xjayali rik’in li Kristo: tijok chi anchal qach’ool sa’ lix k’ab’a’ a’an, xtzekankil xsahil li raatin a’an, xsutq’isinkil qib’ rik’in a’an re xjalb’al qak’a’uxl chirix li qamaak, ab’ink chiruheb’ lixtaqlahom a’an, xk’ulb’al li loq’laj wa’ak ut roxloq’inkil lix hilob’aal kutan a’an, loq’onink sa’ lix santil ochoch a’an chi kok’ aj xsa’ jo’ naru chiqu, ut xk’anjelankil lix santil tijonelil a’an re k’anjelak chiruheb’ li ralal xk’ajol li Dios.
Eb’ li b’aanuhom a’in re xpaab’ankileb’ li qasumwank neke’xte li qach’ool ut li qak’a’uxl chiru li wankilal aj tojol-ix re li Kolonel ut li wankilal aj saqob’resinel re li Santil Musiq’ej. Chi junjunqil li raqal, li Kolonel naxjal tz’aqal aniho laa’o, nach’amo’ lix jalajik qach’ool chirix a’an, ut neke’ok chi k’anjelak li qasumwank sa’ li qaam.28
Eb’ li qayeechi’ihom chiru li qaChoxahil Yuwa’ neke’kawuk, neke’ok jo’ tz’aqal li rajom qach’ool. Li qaChoxahil Yuwa’ naxyeechi’i naq tooxnujob’resi rik’in b’antioxink ut rik’in sahil ch’oolejil.29 Ink’a’ chik naqileb’ li qasumwank jo’ chaq’rab’ tento xpaab’ankil, naqileb’ b’an jo’ raarookil na’leb’ li nokohe’xmusiq’a ut neke’xk’am qab’e ut neke’xjunaji li qak’a’uxl rik’in li Jesukristo.30
Eb’ li b’aanuhom a’in re loq’onink naru neke’xb’aanu chixjunil, eb’ li saaj jo’eb’ ajwi’ li tiix. Ex saaj winq li nekexk’amok re li Tijonelil re Aaron, chixjunil li inyehom sa’ li ewu a’in wan ajwi’ choq’ eere laa’ex. Ninb’antioxi re li Dios eeb’aan laa’ex. Laa’ex neketenq’aheb’ k’iila millon chi aj Santil Paab’anel sa’ Roso’jikeb’ li Kutan chixk’ulb’aleb’ loq’laj k’ojob’anb’il k’anjel rajlal xamaan. Naq nekekawresi, nekerosob’tesi, malaj nekejek’i li loq’laj wa’ak; naq nekex’ilok komon, naq nekexkub’sin ha’ sa’ li santil ochoch; naq nekek’e xb’oqb’al lee ramiiw chi wulak sa’ junaq k’anjel; malaj naq nekekol jun komon sa’ lee molam, yookex chixb’aanunkil li k’anjel re li kolb’a-ib’. Laa’ex ajwi’ naru tex’iloq wan wi’ li Jesukristo ut teeyu’ami lee sumwank wulaj wulaj. Ninyeechi’i eere naq wi nekeb’aanu a’an, texwanq jo’ chaab’il moos chiru li Dios anajwan ut, sa’ junaq kutan, jo’ xb’eenil ninqeb’ xmetz’ew sa’ Israel.
Ex komon winq, ninnaw naq maare nekek’oxla naq ch’a’aj a’in. A’b’anan, chijultiko’q eere li raatin li Kolonel: “Moko injunes ta, xb’aan naq wank wik’in li Yuwa’b’ej.”31 Yaal ajwiʼ aʼan choqʼ qe laaʼo. Moko qajunes ta wanko. Li Qaawa’ Jesukristo ut li qaChoxahil Yuwa’ nokohe’xra, ut wankeb’ qik’in.32 Rik’in naq li Jesus ki’ilok wan wi’ lix Yuwa’ ut kixb’aanu li xnimal ru mayej re xtojb’al rix li maak, laa’o naru too’iloq wan wi’ li Jesukristo chi k’ojk’o qach’ool naq a’an tooxtenq’a.
Maajun qe tz’aqal re ru. Wan naq nokot’ilk. Nokojalb’ehiik malaj naka’ch’ino’ qach’ool. Nokotichk’ok. A’b’an, wi noko’ilok wan wi’ li Jesukristo, chi jalb’il qak’a’uxl, a’an tooxwaklesi, tixsaqob’resi qu chiru li qamaak, tixkuy qamaak, ut tixk’irtesi li qaam. A’an aj kuyunel ut chaab’il xch’ool; maak’a’ roso’jik ut maajo’q’e nalaj lix rahom aj tojol-ix.33 A’an tooxtenq’a chixyu’aminkileb’ li qasumwank ut chixnimob’resinkil li qab’oqb’al jo’ xb’eenil sa’ Israel.
Ut li Yuwa’b’ej toorosob’tesi rik’in chixjunil li aajb’il ru re xtz’aqob’resinkil ru li rajom a’an—“li k’a’aq re ru … saʼ choxa joʼ ajwiʼ saʼ li ruchichʼochʼ, li yuʼam ut li saqen, li Musiqʼej ut li wankilal, chi taqlanbʼil chaq xbʼaan li rajom xchʼool li Yuwaʼbʼej rikʼin ruqʼ li Jesukristo, li Ralal.”34
Naq na’ok li choxahil saqen ut li wankilal sa’ li qayu’am, te’ok chi k’anjelak oxib’eb’ li sachb’a-ch’oolej:
Xb’een, nokoru chi ilok! Rik’in li k’utb’esinb’il na’leb’ noko’ok chi ilok jo’ chanru naq li Kolonel kiril li ixq: ink’a’ li wan chirix, li wan b’an sa’ xch’ool.35 Naq noko’ilok jo’ ki’ilok li Jesus, a’an nokorosob’tesi chixraab’aleb’ li ani nokok’anjelak chiru rik’in lix rahom a’an. Chi tenq’anb’il xb’aan, eb’ li nokok’anjelak chiru te’ril li Kolonel ut te’reek’a lix rahom.36
Xkab’, wan qik’in lix wankil li tijonelil! K’eeb’il qe li liceens ut li wankilal re took’anjelaq sa’ xk’ab’a’ li Jesukristo re “rosob’tesinkil, xkamb’al xb’e, xkolb’al, xkawob’resinkil, ut xk’irtesinkileb’ jalan” ut xk’eeb’al chi uxmank li sachb’a-ch’oolej sa’ xyu’ameb’ li raab’ileb’ qab’aan ut xkolb’al rix li qasumlajik ut li qajunkab’al.37
Rox, li Jesukristo nokorochb’eeni! B’ar nokoxik laa’o, aran ajwi’ naxik a’an. Naq nokok’utuk, a’an ajwi’ nak’utuk. Naq nokok’ojob’an ch’oolej, a’an ajwi’ nak’ojob’an ch’oolej. Naq noko’osob’tesin, a’an ajwi’ na’osob’tesin.38
Ex komon winq, ma maakʼaʼ tabʼiʼ rajbʼal naq taasahoʼq qachʼool? Wan ut! Wan qik’in lix santil tijonelil li Dios. Wi noko’ilok wan wi’ li Jesukristo, naqayu’amiheb’ li qasumwank, ut naqajunaji li qak’a’uxl rik’in li Kristo, laa’o too’ok chi k’anjelak sa’ komonil rik’ineb’ li qakomon ixq ut taqileb’ li komon sa’ jun k’anjel li nim wi’chik xsantilal, taqach’utub’ Israel sa’ xka’pak’alil li tz’apleb’ t’ikr, taqakawob’resi ut taqatz’ap sa’ junajil li qajunkab’al, ut taqakawresi li ruchich’och’ choq’ re li xkab’ xk’ulunik li Qaawa’ Jesukristo. Taa’uxmanq a’an. Jo’kan ninch’olob’ xyaalal.
Ninchoy li waatin rik’in li tz’aam a’in sa’ inch’ool, naq chiqajunilo, li junjunq qe, too’iloq wan wi’ li Jesukristo sa’ li junjunq qak’oxlahom. Miwiib’an lee ch’ool. Mexxiwak. Sa’ xk’ab’a’ li Jesukristo, amen.