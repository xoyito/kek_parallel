JOB 20
Naq xka' sut ki'aatinak laj Sofar
1Toja' naq laj Sofar aj Nahamat kichaq'ok ut kixye:
2Link'a'uxl naminok wu chasumenkil,
xb'aan naq ink'a' chik ninkuy aawab'inkil.
3Xinaahob' ut xinaajit,
ab'anan ninnaw aasumenkil.
4Ma ink'a' nakanaw naq chalen chaq junxil
jun k'amok ajwi' nawank xsahil xch'ool laj maak?
5Chalen naq li winq kiyoob'tesiik xb'aan li Yos,
junpaat ajwi' xsahilal li ink'a' us xna'leb'.
6Us ta q'axal najtaq xteram
ut toxtaw ta li choql rik'in li xjolom,
7nox'oso'q chi junajwa jo' li pojtz'.
“B'ar xkoho?”, chankeb' li ramiiw.
8Taa'oso'q li xyu'am jo' li matk',
ut taasachq jo' li moy u chiru q'oqyink.
9Li x'ilok re, ink'a' chik taaril ru;
maajoq'e chik taa'ile'q ru sa' rochoch.
10Eb' li ralal xk'ajol te'xq'ajsi reheb' li neb'a'
li k'aru xrelq'a li xyuwa'eb'.
11Us ta kawaq rib' ut toj saajaq,
ab'anan taaxik sa' muqleb'aal kamenaq.
12K'ajo' xsahil xb'aanunkil li maa'usilal,
jo' tawi' xki'al li saa'us rub'el ru'uj qaq';
13toj naraj reek'ankil xsahil li maa'usilal,
naxk'uula chi us re naq ink'a' taalajq.
14Ab'an a'an toxpo' rib' sa' xsa'
ut taasutq'iiq cho'q xmay li k'anti'.
15Tixxa'wa chaq li b'ihomal kixnuq',
xb'aan naq li Qaawa' taa'isinq re sa' xsa'.
16Kiruk' xmay eb' li k'anti'
ut a'an taakamsinq re.
17Ink'a' chik taaril li k'iila aseeyt ut li xya'al kab',
ink'a' chik tixyal xsahil li xq'emal xya'al xtu' wakax.
18Tento tixq'ajsi wi' chik li reechanihom
chi ink'a' tixyal xsahil;
ink'a' chik taaril rusilal li k'aru xtikib' xb'aanunkil.
19Kixrahob'tesi ut kixtawasiheb' li neb'a',
kirelq'a li rochocheb' li ink'a' xkab'lahom,
20kirataw li jo'k'ihal kiraj
ut ink'a' kik'ojlaak xch'ool,
21maa'ani kixkol rib' chiru.
Jo'kan naq li xb'ihomal ink'a' najt tixkuy.
22Us ta numtajenaq li k'aru wank re,
ab'an k'ajo' naq taaraho'q xch'ool:
q'axal ra tixk'ul sa' ruq'eb' li ink'a' useb' xna'leb'.
23Naq yooq xb'utb'al rib' sa' meex,
taachalq xjosq'il li Yos sa' xb'een:
taarahob'tesiiq xb'aan xnimal xwankil li Qaawa'.
24Wi taakole'q chiru li ch'iich',
q'anch'iich' chik taapaynumiiq wi'.
25Jun simaj tixpaynumi li xyi rix,
li ru'uj simaj taawulaq toj sa' li xsaaseb';
k'ajo' li xxiw taachalq sa' xb'een!
26Sutsuuq xb'aan li aak'ab',
taasache'q xb'aan jun li xam ink'a' tz'ab'b'il
li tixchoy chixjunil li xjunkab'lal.
27Taak'eemanq chi kutankil li maak xb'aanu
ut taajite'q xb'aaneb' li wankeb' sa' ruuchich'och'.
28Taa'oso'q li rochoch xb'aan li b'ut',
naq li xjosq'il li Qaawa' taachalq sa' xb'een.
29A'an a'in k'uub'k'u ru xb'aan li Yos
cho'q reheb' li yib'ru xna'leb'eb';
a'an a'in kixye li Qaawa'
naq te'xk'ul laj b'aanuhom maa'usilal.