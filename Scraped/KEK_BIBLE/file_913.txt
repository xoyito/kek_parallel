ZAK 2
Li rox moy u: laj b'isonel
1Kintaqsi wi' chik li wilob'aal ut kiwil sa' moy u jun li winq wank jun k'aam re b'isok sa' ruq'. 2Ut kinpatz' re: “B'ar xik aawe?”, chankin. Kixye we: “Ok we chi xb'isb'al Jerusalén re xnawb'al jo'nimal li ru ut jo'nimal li roq”, chan.
3Toja' naq li ánjel li yo chi aatinak wik'in, koho ut jun chik ánjel kolk'uluq re; 4ut kixye re: “Ayu sa' aanil chi aatinak rik'in li winq a'an ut ye re: «Jerusalén taatenamito'q wi' chik; ut xb'aan xk'ihaleb' li poyanam ut ketomq li te'tamq aran, maak'a'aq chik li xsuttz'ak. 5Ab'anan naxye li Qaawa': Laa'in chik li xsuttz'akil; chanchanaqin xam chi xsutam lintenamit, ut linloq'al wanq aran sa' xyanqeb'»”.
Li Qaawa' tixkol li xtenamit
6Ayuqex, elenqex chaq
sa' li tenamit wank sa' xjayal releb'l iq', chan li Qaawa'.
Laa'in xincha'cha'ink eere junsut junrub'el choxa.
Elenqex anaqwan.
7Kol aawib', at Sión,
laa'at li wankat aran Babilonia.
8Xb'aan naq jo'ka'in naxye li Nimajwal Yos
li xtaqlank chaq we chi xyeeb'al reheb' li xe'rahob'tesink eere:
“Ani taarahob'tesinq eere,
tinxrahob'tesi ajwi' laa'in”.
9Jo'kan naq ok we chi xtaqsinkil li wuq' sa' xb'eeneb',
ut te'sache'q ru xb'aaneb' li xe'wank rub'el xwankileb'.
Aran teenaw naq li Nimajwal Yos xtaqlank chaq we.
10B'ichan xb'aan xsahil aach'ool, at Sión,
xb'aan naq chalk we chi hilank aawik'in, chan li Qaawa'.
11Sa' li kutan a'an naab'aleb' li tenamit te'chalq wik'in,
ut a'anaqeb' ajwi' lintenamit.
Ut laa'in tinhilanq sa' eeyanq.
Chi jo'kan taanaw naq a' li Nimajwal Yos xtaqlank chaq we aawik'in.
12Li Qaawa' taa'ok wi' chik Judá
jo' tz'aqal reechanihom sa' li Santil Na'ajej,
ut tixsik' wi' chik ru li tenamit Jerusalén.
13Ch'anch'ooq chixjunileb' chiru li Qaawa',
xb'aan naq A'an xwakliik ut yo chi elk chaq sa' li xloq'laj muheb'aal!