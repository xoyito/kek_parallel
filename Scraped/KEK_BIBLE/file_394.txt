2 KR 27
Li x'awab'ejihom laj Jotán
(2 R 15,32-38)
1Oob' xka'k'aal chihab' wank re laj Jotán naq ki'ok cho'q awab'ej, ut waqlaju chihab' ki'awab'ejink aran Jerusalén. xJerusá xk'ab'a' li xna', xrab'in laj Sadok.
2Laj Jotán kixb'aanu li nawulak chiru li Qaawa', jo' tz'aqal kixb'aanu laj Osías li xyuwa', ab'an ink'a' ki'ok sa' rochoch li Qaawa'. Ut eb' li tenamit ink'a' ke'xkanab' xb'aanunkil li ink'a' us. 3A'an kiyiib'ank re li Nimla Okeb'aal sa' rochoch li Yos, ut naab'al chik li k'anjel sa' xb'een li suttz'ak Ofel xk'ab'a'. 4Kixk'ojob'atq tenamit chi tzuul sa' xteepal Judá, ut sa' li k'iche'b'aal kixyiib' naab'aleb' li ochoch najt xterameb' ut kawub'resinb'ileb' chi us. 5Kiyalok rik'in li awab'ej reheb' laj Amón, ut kixq'ax ruheb'. Chiru li chihab' a'an eb' laj Amón ke'xk'e o'k'aal chi tumin plaat, lajeeb' mil iiq li triiw ut lajeeb' mil iiq li seb'aad. Ut jo'kan ajwi' ke'xb'aanu chiru li xkab' ut rox chihab'.
6Q'axal kinimank xwankil laj Jotán, xb'aan naq kixb'aanu li nawulak chiru li Qaawa' li xYos. 7Chixjunil li xyehom ut xb'aanuhom laj Jotán, jo' ajwi' li yalok kixb'aanu, tz'iib'anb'ileb' sa' xHuhil li xyehom ut xb'aanuhomeb' li awab'ej re Israel ut Judá.
8Laj Jotán oob' xka'k'aal chihab' wank re naq ki'ok cho'q awab'ej, ut waqlaju chihab' ki'awab'ejink aran Jerusalén. 9Naq kiq'ajk kisutq'iik rik'ineb' li xxe'toonil yuwa', kimuqe'k sa' xyanqeb' li xna' xyuwa', sa' xtenamit laj David li xyuwa', ut a' chik laj Ajás li ralal ki'ok chi awab'ejink sa' xna'aj.