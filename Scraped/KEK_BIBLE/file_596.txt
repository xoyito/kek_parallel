SAL 118
Q'axal nim xwankil li Qaawa'
1Chexyoxinq chiru li Qaawa' xb'aan naq chaab'il,
li xnimal xrahom wank chi junelik!
2Che'xyehaq eb' li ralal xk'ajol laj Israel:
“Li xnimal xrahom wank chi junelik!”.
3Che'xyehaq eb' li ralal xk'ajol laj Aharón:
“Li xnimal xrahom wank chi junelik!”.
4Che'xyehaq chixjunileb' li neke'paab'ank re li Qaawa':
“Li xnimal xrahom wank chi junelik!”.
5Naq wankin chaq sa' rahilal, xinyaab'a xk'ab'a' li Qaawa',
ut a'an xinrab'i ut xinxkol.
6Li Qaawa' wank wik'in, ut maak'a' ninxiwa:
k'aru truuq xb'aanunkil we junaq yal winq?
7Li Qaawa' wank wik'in ut nikinxtenq'a:
toxwil li xsachikeb' ru li xik' neke'ilok we.
8Jwal us toomuhenq rik'in li Qaawa'
chiru naq k'ojk'ooq li qach'ool rik'ineb' li winq;
9jwal us toomuhenq rik'in li Qaawa'
chiru naq k'ojk'ooq li qaanm rik'ineb' li wankeb' xwankil.
10Xine'xsut chixjunileb' li poyanam,
ab'an xeb'insach ru sa' xk'ab'a' li Qaawa'.
11Xine'xsut, xe'raj raj numtaak sa' inb'een,
ab'an xinjuk' xwankileb' sa' xk'ab'a' li Qaawa'.
12Xine'xsut chanchaneb' li ch'ub';
chanchaneb' xam sa' li k'ix naq xine'xsach raj,
ab'an xinyoolesiheb' sa' xk'ab'a' li Qaawa'.
13Xine'xtiikisihatq chi kaw re int'anb'al raj,
ab'an li Qaawa' xchalk chintenq'ankil.
14Li Qaawa' a'an xkawub' linch'ool ut li ninb'ichank wi';
a'an laj kolol we.
15Ab'ihomaq:
yo li b'ichank ut li sahil ch'oolej sa' rochocheb' laj paab'anel:
“Li xnim uq' li Qaawa' xb'aanu sachb'ach'oolej,
16nim xwankil li Qaawa' li xq'axok u;
li xnim uq' li Qaawa' xb'aanu sachb'ach'oolej!”.
17Jo'kan naq maji' tinkamq, toj tinyo'yooq b'an
re xyeeb'al resil li xninqal xb'aanuhom li Qaawa'.
18Li Qaawa' xinxrahob'tesi chi kaw,
ab'an ink'a' xinxq'axtesi sa' ruq' li kamk.
19Tehomaq we eb' li rokeb'aal li rochoch li Yos:
twaj tin'ok re yoxink chiru li Qaawa'.
20Waye' li rokeb'aal li Qaawa':
ka'ajwi' li tiikeb' xch'ool te'nume'q arin.
21Ninyoxink chawu xb'aan naq xinaawab'i;
laa'at xinaatenq'a ut xinaakol.
22Li pek li xtz'eqtaanaak xb'aaneb' laj kab'lanel
a'an li xkanaak cho'q xnimal ru pek sa' li kab'l.
23A' li Qaawa' xb'aanunk re a'in;
ut a'an sachb'ach'oolej chiqu.
24A'in li kutan li xb'aanu li Qaawa':
chisaho'q sa' qach'ool ut chooninq'ehiq sa' xk'ab'a'.
25At Qaawa', chak'e taxaq li qakolb'al;
chak'e ta qe naq us too'elq, at qaYos!
26Usilaatinanb'il taxaq li yo chi chalk sa' xk'ab'a' li Qaawa'!
Toj sa' rochoch li Yos nekexqosob'tesi chaq.
27Li Qaawa' a'an Yos, a'an nakutanob'resink qe.
Choojiloq chi tzol toj sa' xxuk li artal,
chi wanq qutz'u'uj sa' quq',
ut chooninq'ehiq.
28At Qaawa', laa'at linYos,
ninyoxink chawu ut ninterq'usi laak'ab'a'.
29Chexyoxinq chiru li Qaawa' xb'aan naq chaab'il;
li xnimal xrahom wank chi junelik!