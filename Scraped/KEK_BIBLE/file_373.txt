2 KR 6
Li xtij laj Salomón
(1 R 8,12-66)
1Toja' naq laj Salomón kixye:
“At Qaawa', laa'at xaye naq sa' aak'ab' nakatwank.
2Ab'an laa'in xinyiib' jun li ochoch cho'q aamuheb'aal,
jun li na'ajej wanqat wi' chi junajwa”.
3Chirix chik a'an li awab'ej kixsutq'isi rib' chi rosob'tesinkil chixjunil li xkomonileb' laj Israel li xaqxookeb' aran, 4ut kixye:
“Loq'oninb'ilaq taxaq li Qaawa', xYos laj Israel, li xb'aanu li kixyeechi'i re laj David linyuwa' naq kixye: 5«Chalen naq ke'wisiheb' chaq Ejiipt lintenamit Israel, ink'a' insik'om ru junaq na'ajej sa' xyanq chixjunileb' li xteepaleb' aj Israel, re xyiib'ankil junaq ochoch b'arwi' taawanq link'ab'a'; chi moko insik'om ru junaq winq taak'amoq xb'e lintenamit Israel. 6Ab'an xinsik' ru Jerusalén re naq aran taawanq link'ab'a' ut xinxaqab' laj David chi xjolominkil lintenamit Israel». 7Laj David linyuwa' ki'alaak sa' xch'ool xyiib'ankil jun li ochoch q'axtesinb'ilaq re li Qaawa', xYos laj Israel. 8Ab'an li Qaawa' kixye re: «X'alaak sa' laach'ool xyiib'ankil jun li ochoch sa' ink'ab'a'. Jwal us laak'a'uxl. 9Ab'anan maawa' laa'at tatkab'lanq re li ochoch a'an, jun b'an aawalal li siyanb'il aab'aan: a'an taayiib'anq re li ochoch sa' ink'ab'a'», chan.
10“Ut li Qaawa' xtz'aqob'resi ru li kixyeechi'i. Jo' yeeb'il chaq xb'aan, xinxxaqab' sa' xna'aj laj David linyuwa' ut xinxk'ojob' sa' xk'ojarib'aal laj Israel, ut laa'in xinyiib' li rochoch li Qaawa', xYos laj Israel. 11Aran xink'e jun xna'aj li Loq'laj Kaax, b'arwi' k'uulanb'il li xSumwank li Qaawa' li kixb'aanu rik'ineb' laj Israel”.
12Moqon chik laj Salomón kixxaqab' rib' chiru li x'artal li Qaawa', chiruheb' chixjunil li xkomonileb' laj Israel ut kixtaqsiheb' li ruq'. 13Laj Salomón kixyiib' rik'in q'anch'iich' jun li na'ajej najt xteram, wank xkab' moqoj xnimal roq, juntaq'eet li xnimal ru ut waqib' k'utub' xteram; kixk'e sa' xyi li neb'aal, kixwiq'ib' rib' sa' xb'een, chiruheb' chixjunil laj Israel, ut kixtaqsiheb' li ruq' sa' choxa. Kitijok chi jo'ka'in:
14“At Qaawa', xYos laj Israel, maak'a' chik junaq Yos jo' laa'at sa' choxa, chi moko sa' ruuchich'och'. Laa'at tiik aach'ool chirix laaSumwank ut chaab'ilat rik'ineb' laj k'anjel chawu li nakate'xpaab' chi anchaleb' xch'ool. 15Xab'aanu li kayeechi'i re laj David linyuwa': kaye chi aatin, ut anaqwan xab'aanu rik'in laawuq'. 16Jo'kan utan, at Qaawa', xYos laj Israel, chab'aanu ajwi' li kayeechi'i re laj David linyuwa', laj k'anjel chawu, naq kaye re: «Junelik wanq junaq aawalal aak'ajol taak'anjelaq chiwu ut taa'awab'ejinq sa' xb'eeneb' laj Israel, wi eb' laawalal te'b'eeq sa' tiikilal ut te'wanq chiwu jo' xatwank laa'at». 17Ut anaqwan, at xYos laj Israel, chab'aanu li kayeechi'i re laj David linyuwa'.
18“Ab'anan ma naru tab'i' nawank li Qaawa' sa' ruuchich'och'? Wi li choxa a'an q'axal nim ut ink'a' tz'aqal cho'q aana'aj, ma toja' ta chik li ochoch a'in li xinyiib' cho'q aawe! 19At Qaawa', at inYos, chawab'i li xtij ut li xtz'aamahom laj k'anjel chawu. Chawab'i taxaq li nawelaji chawu. 20Chawil taxaq li ochoch a'in chi q'eq ut chi kutan, sa' li na'ajej a'in li kaye naq arin wanqat chi junelik. Chawab'i li naxtz'aama laj k'anjel chawu sa' li na'ajej a'in. 21Chawab'i li xtij laj k'anjel chawu ut li xtz'aamahomeb' laatenamit Israel naq te'tijoq arin. Choohaawab'i sa' laana'aj, toj sa' li choxa; choohaawab'i ut chakuy qamaak.
22“Wi junaq winq taamaakob'q chiru li ras riitz'in ut te'xmin ru chi xyeeb'al jurament chiru laa'artal sa' li loq'laj na'ajej a'in, 23chawab'i laa'at toj sa' choxa. Oken ut raqon aatin sa' xb'eeneb' laj k'anjel chawu. Chach'olob' xmaak li ink'a' us xna'leb', re naq tixtoj rix li xmaakob'k wi', ut taakoleb' rix li tiikeb' xch'ool.
24“Naq eb' laj Israel te'q'axe'q ru xb'aaneb' li xik' neke'ilok reheb', xb'aan naq xe'maakob'k chawu, wi tikto te'sutq'iiq chaq, te'xloq'on wi' chik aawu, te'tijoq ut te'elajinq chawu sa' li ochoch a'in, 25chawab'iheb' toj sa' choxa ut chakuy xmaakeb' laatenamit, ut chasutq'isiheb' chaq laj Israel sa' li xch'och'eb' aak'ehom reheb' jo'wi' reheb' li xna' xyuwa'eb'.
26“Naq taatz'aponq li choxa ut ink'a' chik tixk'e li hab' xb'aan naq laatenamit xe'maakob'k chawu, wi te'chalq chi tijok sa' li na'ajej a'in ut te'xloq'oni aawu, wi te'yot'e'q xch'ool chirix li maak xe'xb'aanu xb'aan li rahilal xak'e sa' xb'eeneb', 27chawab'iheb' chaq toj sa' choxa ut chakuy xmaakeb' laj k'anjel chawu ut eb' laatenamit Israel. Chak'ut chiruheb' li chaab'il b'e tento te'xk'am ut chataqla chaq li hab' sa' xb'een li ch'och' kak'e chireechaniheb' laatenamit.
28“Naq taawanq we'ej sa' li tenamit malaj raxkamk, naq te'chalq eb' laj saak', malaj naq eb' li awimq te'chaqiq xb'aan li saq'ehil, xsujewink malaj xmotzo'ink, naq te'chalq eb' li xik' neke'ilok qe chi xsutb'al li qatenamit, malaj twanq junaq chik rahilal ut yajel, 29chawab'iiq chaq toj sa' laak'ojarib'aal yalaq ani chi poyanamil malaj chixjunil li tenamit Israel, li taareek'a xrahilal sa' xch'ool, taatijoq ut tolxtaqsiheb' li ruq' chi elajink chawu sa' li ochoch a'in. 30Chakuy xmaak toj sa' laaloq'laj muheb'aal ut chatenq'a rik'in raqok aatin sa' xb'eeneb', jo' chanru xk'ulub' li junjunq. Laa'at nakanaw li xk'a'uxl li junjunq, ka'ajwi' laa'at nakanaw k'aru wank sa' xch'ool li winq ut li ixq. 31Jo'kan naq tate'roxloq'i ut tate'xpaab' chiru chixjunil li xyu'ameb' naq wanqeb' sa' li ch'och' kak'e reheb' li qana' qayuwa'.
32“Jo'kan ajwi' laj ab'l tenamit, li maawa' aj Israel ut xchalk chaq sa' najtil tenamit chi tijok sa' li ochoch a'in sa' laak'ab'a' laa'at (xb'aan naq xe'rab'i resil li xnimal laak'ab'a' ut laawankil), 33chawab'iiq li xtij toj sa' li choxa, sa' laamuheb'aal. Chak'e re laj ab'l tenamit li k'aru tixpatz' aawe, re naq chixjunileb' li tenamit sa' ruuchich'och' te'xnaw aawu ut te'xk'e aaloq'al, jo' neke'xb'aanu eb' laj Israel laatenamit, ut te'xk'e reetal naq napatz'mank laak'ab'a' sa' li loq'laj ochoch a'in li xinyiib' cho'q aawe.
34“Naq laatenamit te'xik chi yalok rik'ineb' li xik' neke'ilok reheb', yalaq b'ar taataqlaheb', wi te'tijoq chawu, sa' xjayal li tenamit sik'b'il ru aab'aan ut sa' xka'yab'aal li ochoch xinyiib' cho'q aawe, 35chawab'iiq li xtijeb' toj sa' choxa: chawab'i li neke'xtz'aama chawu ut chatenq'aheb'.
36“Ut naq te'maakob'q chawu (xb'aan naq maajun ink'a' ta namaakob'k) ut laa'at tatjosq'o'q rik'ineb' ut taaq'axtesiheb' sa' ruq'eb' li xik' neke'ilok reheb', re naq te'k'ame'q sa' li jalan chik tenamit, a' yaal ma najt malaj nach' wanqeb', 37wi sa' li tenamit a'an te'xyot' xch'ool te'xjal xk'a'uxl, wi te'tz'aamanq te'elajinq chawu ut te'xk'e reetal naq xe'maakob'k ut ink'a' us xe'xb'aanu, 38wi te'sutq'iiq chaq aawik'in chi anchaleb' xch'ool chi anchaleb' li raanm ut te'tijoq chawu chi yooqeb' chaq chi ilok sa' xjayal li ch'och' aak'ehom reheb' li xna' xyuwa'eb', a' li tenamit aasik'om ru, ut sa' xjayal li kab'l xinyiib' sa' aak'ab'a', 39ab'i laa'at li xtijeb' toj sa' choxa; chak'e reetal li neke'xtz'aama toj sa' laamuheb'aal. Raqon aatin sa' xb'eeneb' ut chakuy xmaakeb' laatenamit li xe'maakob'k chawu.
40“Chak'e taxaq reetal, at inYos, ut chawab'i li taapatz'manq sa' li loq'laj na'ajej a'in.
41“Waklin, at Qaawa' Yos,
kim sa' laasantil hilob'aal,
laa'at ut li Loq'laj Kaax,
reetalil laawankilal!
Eb' laj tij li neke'k'anjelak chawu, at Qaawa' Yos,
che'xtiqib' rib' rik'in kolb'a ib',
ut eb' li neke'paab'ank chawu
che'reek'a xsahilaleb' xch'ool.
42At Qaawa', at inYos, maatz'eqtaana li sik'b'il ru aab'aan.
Chijultiko'q aawe laarahom,
chanru naq xara laj David aj k'anjel chawu”.