IS 62
1Xb'aan xraab'al Sión ink'a' tinkanab' aatinak,
sa' xk'ab'a' Jerusalén ink'a' tinkanaaq chi ch'anch'o,
toj reetal taakutano'q li xloq'al li tiikilal
ut taalemtz'uno'q laakolb'a ib' jo' junaq saqenk.
2Toja' naq chixjunileb' li tenamit te'ril li xtiikilal laach'ool
ut chixjunileb' li awab'ej te'xka'ya laaloq'al.
Ak' k'ab'a'ej tate'xk'ab'a'in wi',
a' li taak'ehe'q aawe xb'aan li Qaawa'.
3Jo'kaqat ch'ina'usil koroon sa' ruq' li Qaawa',
jo'kaqat xmatq'ab' li awab'ej chi ru'uj ruq' laaYos.
4Ink'a' chik taayeemanq aawe: “Tz'eqtaananb'ilat”,
chi moko taak'ab'a'in chik: “Sachalk na'ajej”,
taayehe'q b'an aawe: “Aj k'ojob'anel inch'ool”,
ut laach'och' tixk'ab'a'in: “Ixaqilb'ej”.
Xb'aan naq li Qaawa' tixk'ul tz'aqal xch'ool aawik'in
ut laach'och' taak'ame'q jo' jun ixaqilb'ej.
5Jo' naq li saaj winq nasumlaak rik'in li tuq'ixq,
jo'kan ajwi' naq taasumlaaq aawik'in laj Kab'lanel aawe.
Jo' xsahil xch'ool li b'eelomej xb'aan li xsumraanm,
jo'kanaq ajwi' laaYos aawik'in.
6At Jerusalén, sa' xb'eeneb' laasuttz'akil xink'eheb' aj k'aak'alenel
li ink'a' te'kanaaq chi ch'anch'o chi q'eq ut chi kutan.
Laa'ex li nekepatz' xk'ab'a' li Qaawa', meekanab' aatinak,
7meek'e chi hilank li Qaawa'
toj reetal tixwaklesi wi' chik li xtenamit
ut chixjunil li ruuchich'och' tixnima xloq'al Jerusalén.
8Li Qaawa' kixye li xjurament sa' xk'ab'a' li xwankilal:
“Maajoq'e chik tink'e laatriiw reheb' li xik' neke'ilok aawe,
chi moko eb' li jalanil poyanam te'ruk' chik laab'iin li xatawasi wi' aawib',
9laa'ex b'an texq'oloq, texyaloq xsahil ut teenima inloq'al;
teexok ru li uub' ut teeruk' li xya'al
chiru li xneb'aalil linsantil ochoch”.
Xchalik laj Kolonel
10Ex aj Jerusalén, elenqex, numenqex sa' li okeb'aal!
Tehomaq li b'e chiru lintenamit.
Tuqub'omaq, tuqub'omaq chi chaab'il li nimb'e ut isihomaqeb' li pek.
Taqsihomaq leereetalil re naq taa'ile'q xb'aaneb' li tenamit.
11K'ehomaq reetal naq li Qaawa' kixpuktesi resil a'in toj sa' xmaril li ruuchich'och':
“Yehomaq re li tenamit Sión:
Il, we' chaq laj Kolol aawe rochb'een chaq li xkolom,
k'amolb'e chaq chiru li xq'ajkamunkileb' li ak xkoleb'”.
12“Santil tenamit” taayeemanq reheb' laj Israel;
“kolb'ileb' xb'aan li Qaawa'” te'xk'ab'a'in.
Ut li tenamit Jerusalén tixk'ab'a'in: “Rahinb'il ru”,
“Tenamit ink'a' chik tz'eqtaananb'il”.