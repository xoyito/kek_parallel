IS 53
1Ani xpaab'ank re li esil xqaye?
Ani xk'ute' wi' li xnimal xwankil li Qaawa'?
2Laj K'anjel a'an xk'iik chiru li Qaawa'
jo' jun toon chi che' li xmoqk sa' li chaqich'och'.
Moko ch'ina'us ta na'ilok chi moko wank xloq'al;
maak'a' junaq k'a' tawi' ru tqak'e wi' xwankil.
3A'an tz'eqtaananb'il ut xik' ilb'il xb'aaneb' li poyanam,
a'an jun li winq junes ra naril ut k'aynaq chi k'uluk rahilal;
chanchan junaq li maajun naraj ilok re,
majewanb'il chi moko xqak'e sa' xnaq' qu.
4A'an xk'uluk re li qayajel
ut xkuy riiqaninkil li qarahilal.
Xqak'oxla naq xrape', xtiq'e' ut xrahob'tesiik xb'aan li Qaawa'.
5Ab'anan xtiq'e' xb'aan li qamaak
ut xrahob'tesiik xb'aan li qamaa'usilal.
Rik'in li rahob'tesiik kixk'ul, xk'e qe li tuqtuukilal
ut rik'in li xtiq'ilal xook'irtasiik laa'o.
6Chiqajunilo xoosachk jo'eb' li karneer,
ak xb'e xb'e xk'am li junjunq.
Ut li Qaawa' xk'e chiriiqani li qamaak chiqajunilo.
7Naq xrahob'tesiik, xkub'si xwankil,
chi moko xye jun t'orolaq li raatin.
Jo' jun ch'ina karneer ok re chi kamsiik,
jo' jun karneer maak'a' naxye naq nab'ese'k li rismal,
jo'kan ajwi' a'an ink'a' xte li xtz'uumal re chi aatinak.
8Xe'xchap, xe'xraq aatin sa' xb'een ut xe'xkamsi
chi maa'ani x'ilok xtoq'ob'aal ru.
X'isiik sa' li ruuchich'och' a'in
ut xmaakeb' lintenamit naq xkamsiik.
9Xmuqe'k sa' xyanqeb' laj b'aanuhom maa'usilal
ut rik'ineb' li b'ihom xtaw li xmuqleb'aal,
us ta maajun li maak xb'aanuhom
chi moko xyehom junaq tik'ti'.
10Li Qaawa' xraj xrahob'tesinkil ut xtawasinkil rik'in rahilal,
ut laj k'anjel tiik xch'ool xmayeja rib' re xtojb'al rix li maak.
Jo'kan naq taanajto'q roq li xyu'am,
toxrileb' li ralal xk'ajol
ut sa' xk'ab'a' A'an taatz'aqloq ru li rajom li Yos.
11Sa' xk'ab'a' li k'iila rahilal kixk'ul
taaril li saqenk ut taak'ojlaaq li xch'ool.
Rik'in li xnawom, laj K'anjel chiwu naab'aleb' tixtiikob'resiheb' xch'ool,
xb'aan naq xriiqani li xmaakeb' a'an.
12Jo'kan naq tink'e xna'aj sa' xyanqeb' li xninqal ru winq
ut tixwotz li sahilal rochb'eeneb' li wankeb' xwankil,
xb'aan naq xq'axtesi rib' chi kamsiik
ut xk'eemank sa' ajl sa' xyanqeb' laj maak.
Relik chi yaal naq xriiqani li xmaak naab'aleb' chi poyanam
ut xtijok, x'elajink chirixeb' laj q'etol aatin.