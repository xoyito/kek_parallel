IS 35
Li ak' Jerusalén
1Sahoqeb' li chaqich'och' ut li joxk' na'ajej!
Chisaho'q li junesal na'ajej ut chinujaq chi uutz'u'uj;
2chi'atz'umaq jo' li saqihix
ut chixjapaq re xb'aan xsahil xch'ool.
Jwal taach'ina'uso'q jo' li tzuul Líbano,
jo' li xchaq'alil ru li Karmeel ut li xtaq'ahil Sarón.
Chixjunileb' te'ril li xnimal xloq'al li Qaawa'
ut te'xk'e reetal li xwankil li qaYos.
3Chikawuuq leeruq' laa'ex li lub'luukex,
xaqab'omaq chi kaw li xb'een eeraq maak'a' xmetz'ew.
4Yehomaq reheb' li yookeb' xxiw:
“Kawaq eech'ool ut mexxiwak!
Chalk re leeYos chekolb'al,
we' chaq chi eeqajunk.
Chalk re ut texxkol!”.
5Toja' naq taatehonq xsa' ruheb' li mutz'
ut eb' li tz'apxikeb' te'ab'inq chik.
6Li yeq roq taapisk'oq jo' li yuk,
ut eb' li mem te'xjap chik re xb'aan xsahil xch'ooleb'.
Sa' li chaqich'och' taayo'laaq li yu'amha'
ut k'ajo' li ha' taawulk'uq sa' li joxk' na'ajej.
7Li chaqich'och' taakanaaq jo' li saab' ru
ut li pojtz' ch'och' taasutq'iiq cho'q yo'leb'aal ha'.
Sa' li na'ajej li xe'wank wi' li josq' aj xul
taak'iiq chik li kaxlan'aj ut li kala'.
8Ut taawanq jun nimb'e li tixk'ab'a'in: “Loq'laj B'e”.
Ink'a' te'nume'q aran li ink'a' neke'xpaab' li Qaawa',
chi moko eb' li maak'a' xna'leb' te'xb'eeni rib' chisa'.
9Maak'a'aq chik aran li kaqkoj
chi moko te'nume'q li josq' aj xul sa' li b'e a'an;
ka'ajeb' wi' li kolb'ileb' te'b'eeq aran.
10Eb' li kolb'ileb' xb'aan li Qaawa' te'sutq'iiq chaq,
te'ok Sión yooqeb' chi b'ichank,
ut chi xnaq' ruheb' taak'utunq li xsahilaleb' xch'ool chi junelik.
Nimla sahilal taa'ochb'eeninq reheb'
ut maak'a'aq chik li yaab'ak ut li rahil ch'oolej sa' xyanqeb'.