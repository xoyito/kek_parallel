JOB 40
1Li Qaawa' kixtiq ru li raatin ut kixye re laj Job:
2“Ma toj wank k'aru taaye we, a Job?
Laa'at laj wech'onel ut laj jitol re li Nimajwal Yos”.
3Kichaq'ok laj Job ut kixye re li Qaawa':
4“Xin'aatinak chi maak'a' xyaalal:
k'a' ta chik ru tinye?
Us tintz'ap li we rik'in li wuq'.
5Tz'aqal xin'aatinak,
ut maak'a' chik tinye”.
6Ab'an li Yos kixchaq'b'e chaq laj Job toj sa' li kaqsut-iq' ut kixye re:
7“Kawal wanqat, a Job!
K'ut chiwu li xseeb'al laak'a'uxl ut chasume linpatz'om.
8Ma taawaj raqok aatin sa' inb'een
re xyeeb'al naq maak'a' aamaak ut yaal nakaye?
9Ma q'axal kaw tab'i' aawib' chiwu laa'in?
Ma naru xjuntaq'eetankil li xkawilal xyaab' laakux rik'in li we?
10Wi ta jo'kan,
k'ut chiwu laawankilal ut li xnimal laaloq'al.
11Isi laajosq'il sa' xb'eeneb' li q'etq'et
ut kub'siheb' xwankil.
12Kub'siheb' xwankil li neke'xnimob'resi rib',
ut sach ruheb' li yib'ru xna'leb'eb',
a' yaal b'ar wankatqeb'.
13Muqeb' sa' li ch'och'
ut tz'apeb' sa' xjuleb' li kamenaq.
14Toja' naq laa'in tinb'icha aawu,
xb'aan naq xatq'axok u rik'in laawankilal.
15“K'e reetal li Mama' Tixl.
Laa'in xinyiib'ank re jo' naq xatinyiib' laa'at.
Pim naxwa' jo' li wakax ut li b'ooyx.
16K'e reetal li xkawilal xmetz'ew;
q'axal kaw rib'.
17Li xye chanchan xkawil li yaw naq na'eek'ank,
ut k'ajo' xmetz'ew eb' li ra'.
18Chanchan q'anch'iich' li xb'aqel,
ut eb' li roq kama' li kawil ch'iich'.
19A'an li nim xmetz'ew sa' xyanqeb' chixjunil linyoob'tesihom;
ka'ajwi' laa'in nintuulanob'resink re.
20Naxwa' li pim na'elk sa' k'aleb'aal,
b'arwi' neke'b'atz'unk li josq' aj xul.
21Naxjilib' rib' chi hilank rub'el pim sa' ha',
ut sa' xyanq li kaxlan'aj, sa' li xsaab'ha', naxmuq rib'.
22Namuheelaak xb'aaneb' li ninqi pim,
rub'elatq li che' chire nima'.
23Wi nab'ut'enk li ha', ink'a' naxiwak;
us ta q'axal kaw li roq li nima', ab'an maak'a' naxk'oxla.
24Ani taachapoq re ut taarisi xsa' li ru?
Ma wank tab'i' junaq truuq tixhop li ru'uj?