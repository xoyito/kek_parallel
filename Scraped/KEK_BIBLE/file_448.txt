JOB 12
Rox xsumehom laj Job
1Kichaq'ok laj Job ut kixye re laj Sofar:
2Ch'olch'o naq laa'ex laj tzolol reheb' li tenamit.
Ut naq laa'ex texkamq, maak'a'aq chik li choxahil na'leb'!
3Ab'anan laa'in ajwi' wank inna'leb',
moko jwal nim ta xseeb'al leek'a'uxl chiwu laa'in.
Ani ink'a' nanawok re chixjunil a'an?
4Junelik xinwank sa' tiikil ch'oolej,
ut li Yos junelik xsume lintz'aamahom.
Ab'an anaqwan a'eb' ajwi' li wamiiw nikine'xse'e.
5Li ani maak'a' xch'a'ajkilal,
naxtz'eqtaana li toq'ob' ru:
moko ch'a'aj ta cho'q re xtiikisinkil li t'ane'k re.
6Saheb' sa' xch'ool eb' laj elq' sa' rochocheb';
sa wankeb' li neke'xtz'eqtaana li Yos:
sa' xch'ooleb' naq li Yos wank rub'el roqeb'!
7Ab'an patz'on reheb' li xul wankeb' chiru ch'och' malaj chiru choxa;
xtzolaqateb' a'an.
8Aatinan rik'ineb' li k'anti' ut eb' li kar,
ut te'xch'olob' xyaalal chawu.
9Eb' a'an neke'xnaw chi us
naq li ruq' li Yos xb'aanunk re chixjunil:
10sa' ruq' li Qaawa' wank li xyu'am chixjunileb' li yo'yookeb'.
11Jo' naq li qaxik na'ab'ink
ut sa' li qe naqeek'a xsahil li qatzekemq,
12jo'kan ajwi' li cheekel winq ut li cheekel ixq
wankeb' xna'leb' ut xseeb'al k'a'uxl.
13Ab'an li Yos a'an xyo'leb'aal li choxahil na'leb' ut wankilal;
li k'aru naxk'uub' xb'aanunkil, naxb'aanu.
14Wi A'an najuk'uk, ink'a' chik naru xkab'lankil;
wi junaq nachape'k xb'aan li Yos,
maa'ani chik naru taa'ach'ab'anq re.
15Wi A'an taaraj naq ink'a' tixk'e li hab',
ink'a' ajwi' tixk'e, ut chaqihaq chixjunil;
ab'an wi A'an taarach'ab' li hab',
taab'ut'irq li ruuchich'och'.
16Rik'in A'an wank li metz'ew ut li seeb'al k'a'uxl;
rub'el roq wankeb' li b'alaq'inb'ileb' ut li neke'b'alaq'ik.
17Li Yos naxpo' xna'leb'eb' laj k'ehol na'leb'
ut naxmemob'resi eb' laj raqol aatin.
18Narisiheb' li awab'ej sa' xwankileb'
ut naxtaqlaheb' chi k'anjelak cho'q aj mun.
19Naxkub'si xwankileb' laj tij
ut naxsach ruheb' li ninqeb' xloq'al.
20Naxtz'ap reheb' laj k'ehol na'leb'
ut narisi xna'leb'eb' li tiixeb'.
21Naxk'eheb' chi tz'eqtaanaak eb' laj jolominel,
ut eb' li kaweb' rib' te'kanaaq chi maak'a' chik xmetz'eweb'.
22Naxk'eheb' chi nawe'k li tz'aptz'ookil na'leb'
ut narisi chi kutankil li k'aru wank sa' aak'ab'.
23Naxwaklesi eb' li tenamit ut naxsach ruheb';
naxcha'cha'i eb' li poyanam ut naxch'utub'eb' wi' chik.
24Narisi xna'leb'eb' li xjolomileb' li tenamit,
ut naxsachb'esiheb' sa' chaqich'och' chi maak'a' xb'ehil,
25re naq te'b'eeq chi maayunb'il sa' aak'ab'
ut te'tichloq sa' q'oqyink kama'eb' li kalajenaq.