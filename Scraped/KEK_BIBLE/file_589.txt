SAL 111
Jwal loq' li xb'aanuhom li Qaawa'
1Aleluya!
Tinnima ru li Qaawa' chi anchal linch'ool,
sa' xyanqeb' li tiikeb' ru xyu'am ut sa' li loq'laj ch'utam.
2Makach'in xnimal li xb'aanuhom li Qaawa';
jo'k'ihaleb' li neke'rahok re, junelik wank sa' xch'ooleb'.
3K'ajo' xloq'al ut xchaab'ilal li naxb'aanu linYos;
li xtiikilal xch'ool wank chi junelik!
4Kixb'aanu sachb'ach'oolej li tento xjultikankil.
Li Qaawa' a'an aj uxtaan ut natoq'ob'ank u.
5Kixk'e xtzekemq eb' li neke'paab'ank re,
ut junelik wank sa' xch'ool li xloq'laj Sumwank.
6Kixk'ut xwankileb' li xb'aanuhom chiru li xtenamit,
ut kixk'e chi reechaniheb' li xna'ajeb' li maak'a'eb' xpaab'aal.
7Chixjunil li naxb'aanu, a'an chaab'il ut tz'aqal yaal;
paab'ajel chixjunileb' li xchaq'rab':
8xaqxookeb' sa' xna'aj chi junelik,
ut tento xpaab'ankil sa' xyaalal ut tiikilal.
9Kixk'am chaq li kolb'a ib' cho'q re li xtenamit
ut kixk'ojob' li xSumwank chi junajwa:
q'axal sant ut xiwajel li Qaawa'!
10Li xtiklajik li choxahil na'leb' a'an roxloq'inkil li Qaawa';
q'axal wankeb' xna'leb' li neke'k'anjelank re a'an.
Li Qaawa' a'an xk'ulub' naq taanimaaq ru chi junelik.