JOB 13
1Chixjunil a'in ak wilom rik'in xsa'eb' li wu;
ak wilom ut intawom ru.
2Li k'aru nekenaw laa'ex, ninnaw ajwi' laa'in;
ut moko q'axal nim ta leena'leb' chiwu laa'in.
3Ab'an nawaj aatinak rik'in li Nimajwal Yos;
rik'in a'an nawaj jitok,
4xb'aan naq laa'ex tz'aqal aj tik'ti',
chanchanex aj b'anonel li maak'a' neke'ok wi'.
5Us raj teetz'ap taxaq xsa' eere,
re naq ink'a' teek'ut naq maak'a' eena'leb'.
6Nintz'aama cheru, ab'ihomaq li waatin
ut k'ehomaq reetal li xkolb'al wib'.
7Ma nekek'oxla naq yookex xkolb'al rix li Yos rik'in leetik'ti'?
Ma usilal tab'i' yookex xb'aanunkil re li Qaawa' rik'in leeb'alaq'il aatin?
8Laa'ex xex'okenk chirix li Yos;
ab'an ink'a' yookex chi xkolb'al rix.
9K'a' raj ru teek'ul wi li Yos tixtz'il rix chanru leena'leb'?
Ma naru tab'i' xb'alaq'inkil li Yos,
jo' nekeb'aanu reheb' li poyanam?
10Wi ta teeraj xkolb'al rix rik'in tik'ti',
ch'olch'o naq A'an texxq'us chi kaw.
11K'ajo' naq texxiwaq
chiru li xnimal xwankilal li Qaawa'!
12Maak'a' na'ok wi' leena'leb':
chanchan li pojtz' ut li seb'.
13Ut anaqwan kanab'omaq aatinak.
Ok we chi aatinak laa'in,
a' yaal k'aru taachalq sa' inb'een.
14Ink'a' ninxiwak,
yo'oon b'an wankin chi xk'ulb'al chixjunil.
15Us ta tinxkamsi, ab'an kaw linch'ool:
tin'aatinaq rik'in re xkolb'al wib'.
16Mare chi jo'kan naru tinkole'q,
xb'aan naq ani ink'a' us xna'leb'
ink'a' naru tixk'ut rib' chiru li Yos.
17Ab'ihomaq chi us li waatin,
k'ehomaq leexik chi rab'inkil li k'aru tinye.
18Ok we xyeeb'al li xkolb'al wib',
ut ninnaw chi us naq maak'a' inmaak.
19Wi wank junaq taaruuq taajitoq we,
maak'a' tinye ut tinkamq.
20Wiib' ajwi' chi usilal nintz'aama chawu, at inYos,
ut ink'a' chik tinmuq wib' chawu.
21Maak'ajtesi chik wu
ut minaak'e chik chi xiwak.
22Moqon tinaab'oq, ut laa'in tatinsume;
malaj xb'enwa tin'aatinaq laa'in, ut laa'at tinaasume.
23Ye we k'aru xinmaakob'k wi',
ut k'e chinnaw b'ar wank li maa'usilal xinb'aanu.
24K'a' naq nakamuq aawib' chiwu?
K'a'ut naq xik' nikinaawil?
25Chanchanin junaq xaq-q'een k'amb'il xb'aan li iq':
k'a'ut nakawaj xsachb'al wu?
Chanchanin li chaqi-k'im maak'a' na'ok wi':
k'a'ut nakab'aanu rahilal we?
26Nakaye naq wank inmaak
ut nakateneb' sa' inb'een li maak kinb'aanu sa' linsaajilal.
27Nakanat'eb' li woq sa' che',
nakak'e reetal jo'nimal ninb'aanu
ut nakatz'il rix chixjunil linyu'am.
28Yookin chi oso'k jo' li si' okenaq xmaxel,
chanchanin li t'ikr k'uxb'il xb'aan lut.