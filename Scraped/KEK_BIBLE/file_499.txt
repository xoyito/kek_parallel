SAL 21
Li Qaawa' ut li sik'b'il ru xb'aan
1Re li xjolomileb' laj b'ichanel. Xsaalm laj David.
2At Qaawa',
li awab'ej nasaho'k sa' xch'ool xb'aan laawankil;
k'ajo' xsahil li raanm xb'aan laakolom!
3Xak'e re li b'arwan xraj li xch'ool
ut ink'a' xaram chiru li xtz'aama aawe.
4Xanujob'resi rik'in xnimal laawosob'tesihom,
xak'e sa' xjolom jun li koroon
yiib'anb'il rik'in chaab'il oor.
5Naq xpatz' xyu'am, xak'e re:
najt roq li xyu'am xasi re.
6K'ajo' xloq'al xb'aan laakolom;
xasi re xnimal xwankil.
7Osob'tesinb'il aab'aan junq'e junq'e kutan,
numtajenaq xsahil li raanm chawe chawu.
8Kaw xch'ool li awab'ej aawik'in;
xb'aan xnimal rusilal li Nimajwal Yos
ink'a' taa'isiiq sa' li xk'anjel.
9Laawankil toxtaweb' jo'k'ihal li xik' neke'ilok aawe
ut laaseeb'al toxchapeb' li neke'tz'eqtaanank aawe.
10Sa' xkutankil laak'ulunik taak'eheb' sa' xam li q'axal nak'atok.
Li Qaawa' tixsacheb' ru sa' xjosq'il,
ut li xam taalowoq reheb' chi junajwa.
11Taak'eheb' chi oso'k li ralal xk'ajoleb' sa' ruuchich'och';
te'kamq chi junajwa junsut junrub'el choxa.
12Us ta te'raj xb'aanunkil rahilal aawe
ut te'xk'uub' raaxiik' chawix,
ab'anan ink'a' te'ruuq.
13Xb'aan naq laa'at tat-aanilasinq reheb',
laa'at tatjayalinq reheb' rik'in laasimaj.
14Waklin, at Qaawa', rik'in laawankil,
ut toob'ichanq tooninq'ehiq
sa' xk'ab'a' eb' li xninqal aab'aanuhom!