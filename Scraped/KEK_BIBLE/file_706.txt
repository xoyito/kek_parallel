IS 27
Li xkolb'aleb' laj Israel
1Sa' li kutan a'an li Qaawa' tixrahob'tesi
li xk'anti'il li palaw li jwal xiwajel ru ut aj eelel,
rik'in li xq'esnal ch'iich' li jwal kaw ut nim roq;
tixkamsi ajwi' li mama' xul wank sa' li ha'.
2Sa' li kutan a'an li Qaawa' tixye:
“B'ichanqex sa' xk'ab'a' li awimq uub' li q'axal chaab'il.
3Laa'in, li Qaawa', nin'ilok re
ut kok'aq xsa' nint'aqresi.
Nink'aak'ale chi q'eq ut chi kutan
re naq maajun taach'e'oq re.
4Ink'a' chik yo injosq'il rik'in.
Wi ta wank li k'ix jo'wi' li pim sa' xyanq,
laa'in teb'insach raj ut teb'ink'at chi junpaat
jo' na'uxk re li k'im.
5Ab'an wi eb' li xik' neke'ilok re lintenamit
te'xpatz' xtenq'ankileb' we,
xk'amaqeb' wan rib' sa' usilal wik'in;
wik'in tento naq te'xk'am rib' sa' usilal!”.
6Chiruheb' li kutan chaalel laj Jakob tixchap xxe';
laj Israel taa'atz'umaq ut taak'ihanq,
tixnujob'resi li ruuchich'och' rik'ineb' li ralal xk'ajol.
7Li Yos ink'a' xrahob'tesiheb' laj Israel
jo' kixb'aanu reheb' li ke'tawasink reheb';
chi moko xsacheb' ru
jo' kixkamsiheb' li ke'kamsink reheb' a'an.
8Kixrahob'tesi li xtenamit naq kirisi sa' li xna'ajeb'
ut kixtaqlaheb' sa' jalanil tenamit;
kiraanilasiheb' chi najt xb'aan li xxiwajel josq'il,
jo' naq na'apunk li kawil iq' nachalk sa' xjayal releb'l saq'e.
9Ab'anan taakuymanq taasachmanq li xmaak laj Jakob,
wi a'an tixputz'i chixjunileb' li artal
jo' na'uxk re li xpekul li chun,
ut maajunaq chik li pek, li che' malaj tijob'aal
neke'loq'oniik wi' eb' li jalanil yos.
10Li kawub'resinb'il tenamit xkanaak chi po'lemil,
ut nakirirnak aj chik kama' li chaqich'och'
b'arwi' eb' li wakax neke'ichajib'k
ut neke'hilank chi xwa'b'al li xxaq li che'.
11Naq eb' li ruq' che' neke'chaqik, neke'toqiik;
toja' naq neke'chalk eb' li ixq
ut neke'xtz'ab' xxameb' chiru.
Li tenamit a'an maak'a' xna'leb',
jo'kan naq Li kiyoob'tesink re, laj Winqob'resihom re,
ink'a' taaril xtoq'ob'aal ru.
12Naq taawulaq li kutan a'an,
li Qaawa' tixsik'eb' chaq li poyanam
chalen chaq chire li nima' Éwfrates toj chire li nima' re Ejiipt,
jo' naq na'isiik rix li triiw;
a'ut laa'ex aj Israel texxoke'q chejunjunqalil.
13Sa' li kutan a'an taayaab'asiiq jun nimla pur,
ut eb' li ke'xcha'cha'i rib' Asiria
jo' ajwi' li ke'k'ame'k Ejiipt
te'chalq chi xloq'oninkil ru li Qaawa',
arin Jerusalén, sa' li santil tzuul.