OS 8
Xe'awk sa' li iq' ut a' chik li kaqsut-iq' te'xtaw
1“Yaab'asi li pur!
Chanchan junaq t'iw
naq li rahilal tixkut rib' sa' xb'een li xtenamit li Qaawa'.
Xb'aan naq xe'xtz'eqtaana linsumwank
ut xe'xq'etq'eti rib' chiru linchaq'rab'.
2Chi japjookeb' re xe'chalk wik'in chi xyeeb'al:
«Naqanaw naq laa'at li xYos laj Israel», chankeb'.
3A'ut eb' laj Israel xe'xtz'eqtaana li usilal chaab'ilal;
jo'kan naq eb' li xik' neke'ilok reheb' te'xkut rib' sa' xb'eeneb'.
4“Xe'xxaqab' x'awab'ejeb' chi ink'a' xe'xye we;
xe'xsik' ruheb' laj jolominel chi ink'a' ninnaw laa'in.
Xe'xpak' xyoseb' rik'in li oor ut li xplaateb'
yal re xsachb'aleb' rib' xjuneseb'.
5Laa'in nintz'eqtaana li wakax nakaloq'oni, a Samaria.
Q'axal yo injosq'il sa' xb'een:
jo'q'e put te'xch'ajob'resi rib'eb' laj Israel?
6Li wakax xeyiib' laa'ex aj Samaria, moko Yos ta;
a'an yal xyiib'ahom laj tenol ch'iich',
ut taaputz'iiq chi junwaakaj.
7Chanchan naq xex'awk sa' li iq',
ut a' chik li kaqsut-iq' teetaw.
Li k'aru xeraw, ink'a' taa'uuchinq;
ut wi taa'uuchinq, jalaneb' chik te'yaloq xsahil.
8“Xsache'k xwankil laj Israel,
chanchan naq xnuq'e'k lintenamit.
Ut anaqwan wank sa' xyanqeb' laj ab'l tenamit,
kama' junaq sek' li maak'a' chik xk'anjel.
9Laj Efraín xkoho Asiria chi xpatz'b'al xtenq'ankil,
jo' junaq b'uur li naxb'eeni rib' sa' junesal na'ajej;
ut xtoj rik'in xsimaatan re naq wanq ani taarahoq re!
10Ab'an us ta tixloq'eb' laj rahol re sa'atqeb' li k'iila tenamit,
laa'in tincha'cha'iheb' anaqwan,
ut chiru jun k'amok ink'a' chik te'xkuy
rub'el xwankileb' li awab'ej ut eb' laj jolominel.
11“Laj Efraín xtamresiheb' li x'artal
ka'ajwi' re xb'aanunkil li maak.
12Us ta laa'in tintz'iib'a naab'alaq linchaq'rab' cho'q re a'an,
ab'anan maak'a' taaraj wi'.
13Nawulak chiruheb' li mayejak:
mayejaqeb' ut xtzekaaqeb' li tib' mayejanb'il!
Ab'an laa'in li Qaawa' ink'a' sa inch'ool rik'ineb':
jultik we li maa'usilal xe'xb'aanu,
ut tinrahob'tesiheb' xb'aaneb' li maak xe'xb'aanu
rik'in xtaqlankileb' wi' chik Ejiipt.
14Eb' laj Israel xe'xyiib' naab'al li xninqal ru ochoch,
ut xsachk sa' xch'ooleb' laj Yoob'tesihom reheb'.
Eb' laj Judá xe'xsuttz'aki naab'aleb' li tenamit;
a'ut laa'in tink'eheb' xxamlel,
ut te'k'ate'q chixjunileb' li xchaq'alil ru ochoch”.