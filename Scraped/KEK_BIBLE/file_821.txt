EZ 19
B'ich re rahil ch'oolejil chirixeb' li xjolomileb' laj Israel
1“Ut laa'at, at ralal li winq, b'icha li b'ich a'in re rahil ch'oolejil chirixeb' li xjolomileb' laj Israel. 2Ye chi jo'ka'in:
«Chanchan li kaqkoj laana',
li wank sa' xyanqeb' li kaqkoj.
Tuntu sa' xyanqeb' li kok' kaqkoj
naq kixk'iiresiheb' li ral.
3Kixch'oolani chi us jun li ral,
toj reetal kinimank chi jwal kaw rib'.
Kixtzol xt'upinkil li xtzak
ut kixkamsiheb' li poyanam.
4Eb' li xninqal ru tenamit ke'rab'i resil ut ke'wakliik;
ke'xchap a'an sa' jun li ra'al
ut ke'xk'am chi b'ak'b'o toj Ejiipt.
5Naq li na'b'ej kixk'e reetal naq ink'a' us x'elk
ut maak'a' chik royb'enihom,
kixk'iiresi jun chik li ral toj kinimank chi us.
6Ut naq ak kaw chik rib' jo' jun li saaj kaqkoj,
nachalk naxik sa' xyanqeb' li xkomon;
kixtzol xt'upinkil li xtzak
ut kixkamsiheb' li poyanam.
7Kixpuk'i eb' xchaq'alil ru ochoch
ut kixsacheb' li tenamit.
K'ajo' naq ke'xiwak chixjunil li ruuchich'och'
naq ke'rab'i li xyaab' xkux!
8Eb' li xninqal ru tenamit li wankeb' chi xsutam,
ke'wakliik, ke'xra'le, ut li saaj kaqkoj kit'ane'k sa' li jul.
9Chi b'ak'b'o ut tz'aptz'o sa' jun paapax che'
ke'xk'am rik'in li awab'ej re Babilonia;
ut aran kitz'ape'k sa' tz'alam,
re naq maajun chik taa'ab'inq li xyaab' xkux
sa'atqeb' li xtzuulul Israel.
10«At Israel, chanchan jun toon chi uub' laana',
aw'o chire li ha'.
Chaq'al ru na'ilok ut jwal rax,
xb'aan naq k'ajo' li ha' aran.
11Ke'ninqank eb' li ruq',
ut rik'in a'an kiyiib'amank li xxuq'eb' li awab'ej.
Kinimank chi us li xteram
toj reetal kiwulak sa' choxa;
li xtoonal li uub' kixq'ax ruheb' chixjunileb' li che'
xb'aan li xteram ut li xk'ihaleb' li ruq'.
12Ab'anan kimich'e'k sa' josq'il,
ut t'ant'o kikanaak chiru ch'och'.
Kichaqik xb'aan xtiqwal li iq',
ut ke't'ane'k eb' li ru;
ke'chaqik li xkawil uq' ut ke'kutmank sa' xam.
13Ut anaqwan sa' chaqich'och' chik wank,
sa' joxk' ch'och', b'ar maak'a' wi' li ha'.
14Sa'eb' li ruq' ki'elk li xam,
ut kixk'at eb' li ruq' jo'wi' eb' li ru.
Maak'a'aq chik li xkawil uq';
ink'a' chik taayiib'amanq li xxuq'eb' li awab'ej chiru»”.
A'an a'in jun b'ich re rahil ch'oolejil, ut jo' b'ich re rahil ch'oolejil taab'ichamanq.