SAL 116
B'anyoxink
1Ninra li Qaawa' xb'aan naq narab'i lintij,
2ut naxk'e xch'ool chi wab'inkil
naq nintz'aamank chiru.
3Xinxsut chaq li xwankil li kamk,
xinsutunk xb'aan xra'al li xb'alb'a:
k'ajo' naq xraho'k ut xyot'e'k li waanm!
4Toja' naq xinpatz' xk'ab'a' li Qaawa':
“At Qaawa', chakol linyu'am”, chankin.
5Q'un ut tiik xch'ool li Qaawa',
k'ajo' xnimal li ruxtaan li qaYos.
6Li Qaawa' narileb' li q'uneb' xch'ool:
naq maak'a' chik inmetz'ew, xinxkol.
7K'ojk'o li waanm anaqwan
xb'aan naq li Qaawa' xrusila wu.
8Xinxkol chiru xwankil li kamk,
xchaqihob'resi li xya'al wu
ut ink'a' xinxk'e chi t'ane'k.
9Tinb'eeq chiru li Qaawa' sa' xna'ajeb' li yo'yookeb'.
10K'ojk'o linch'ool rik'in li Qaawa',
us ta xinye naq q'axal xtoq'ob'aal wu:
11“Junes aj tik'ti' chixjunileb'”,
chankin sa' xsachonik linna'leb'.
12Chanru tintoj re li Qaawa' chixjunil li usilal xb'aanu we?
13Tinterq'usi li sek' re xyoxinkil chiru naq xinxkol
ut tinyaab'a li xloq'laj k'ab'a'.
14Chi anchal linch'ool tinb'aanu li xinyeechi'i re linYos,
chiruheb' chixjunil li xtenamit.
15Jwal ra nareek'a li Qaawa'
naq neke'kamk eb' li neke'paab'ank re.
16At Qaawa', laa'in laamoos,
chak'e reetal, laa'in laj k'anjel chawu!
Xat'up li kareen b'ak'b'ookin wi'.
17Tinmayejaq chawu re b'anyoxink
ut tinloq'oni laak'ab'a'.
18Chi anchal linch'ool tinb'aanu li xinyeechi'i re li Qaawa',
chiruheb' chixjunil li xtenamit,
19chi xneb'aalil li rochoch li Yos,
sa' aayanq laa'at, at Jerusalén.
Aleluya!