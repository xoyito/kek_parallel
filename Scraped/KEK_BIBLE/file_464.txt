JOB 28
Xnimankil ru li choxahil na'leb'
1Wank na'ajej na'isiik wi' li plaat
ut wank na'ajej nach'ajob'resiik wi' li oor.
2Li ch'iich' na'isiik sa' li ch'och',
ut sa' xk'atb'al li pek nasik'mank li q'anch'iich'.
3Sa' xmaril li aak'ab'
eb' li winq neke'xtz'il rix li xchamal li ch'och',
ut neke'xsik' chaq eb' li tertookil pek
sa' li na'ajej q'axal q'oqyink.
4Neke'xb'ek li xninqal jul
sa'eb' li na'ajej toj maajun nawulak aran,
najt rik'ineb' li tenamit,
ut neke'kub'eek chisa' rik'in k'aam.
5Sa' xb'een li ch'och' na'elk li qatzekemq,
ab'an chi rub'el nawulk'utk chaq li xam.
6Aran natawmank li chaab'il pek
nujenaq chi xk'aj li oor.
7Maajun li k'uch naxnaw eb' li na'ajej a'an,
chi moko eb' li so'sol neke'wulak aran.
8Eb' li josq' aj xul maajun wa numenaqeb' aran,
chi moko eb' li kaqkoj neke'xnaw li rokeb'aal.
9Eb' li winq neke'reek'asi eb' li kawil pek
ut neke'xjuk'i xsa' eb' li tzuul;
10neke'xte xninqal jul sa'eb' li saqoonak,
ut aran neke'xtaw k'iila paay ru chi tertookil pek.
11Neke'sik'ok chaq sa'eb' li xyo'leb'aal ha'
ut neke'risi chaq chi kutankil li ink'a' ilb'il ru.
12Ab'an b'ar nachalk chaq li choxahil na'leb',
b'ar natawmank li chaab'il k'a'uxl?
13Li winq ink'a' naxnaw li xb'ehil,
chi moko naxtaw a'an sa' li ruuchich'och' a'in.
14“Maak'a' arin”, chan li palaw;
“Maa'ani wik'in”, chan li siwan.
15Ink'a' natawmank li choxahil na'leb' rik'in chaab'il oor;
chi moko naru xtojb'al rik'in plaat.
16Q'axal terto xtz'aq chiru li oor nachalk Ofir,
jo'wi' chiruheb' li xchaq'alil ru pek.
17Jwal loq' chiru li oor ut li lemtz'il pek;
ink'a' naru xjalb'al rik'in sek' yiib'anb'il rik'in chaab'il oor.
18Ink'a' nak'eemank sa' ajl rik'ineb' li kaqjorinkil pek ut li lemtz'il q'ol:
li choxahil na'leb' jwal terto xtz'aq chiru chixjunil a'an.
19Moko juntaq'eet ta rik'in li topasio nachalk Kus,
chi moko naru xtojb'al rik'in li chaab'il oor.
20B'ar nachalk chaq li choxahil k'a'uxl,
b'ar natawmank li chaab'il na'leb'?
21A'an muqmu chiruheb' li wankeb' xyu'am,
muqmu ajwi' chiruheb' li xul neke'rupupik chiru choxa.
22Li Kamk ut li xNa'ajeb' li kamenaq
rab'ihomeb' resil naq wank a'an,
ab'an ink'a' neke'xnaw b'ar natawmank.
23Ka'ajwi' li Yos xtawok xb'ehil li choxahil na'leb',
ka'ajwi' A'an nanawok re b'ar wank,
24xb'aan naq A'an na'ilok toj sa' xmaril li ruuchich'och'
ut naxnaw jo'nimal wank junsut junrub'el choxa.
25Naq li Yos kixb'is xmetz'ew li iq'
ut kixk'e xramleb' li ha',
26naq kixxaqab' xwankil li hab'alq'e
ut kixye ajwi' b'ar taanume'q li kaqsut-iq',
27toja' naq kiril ut kixk'e xloq'al li choxahil na'leb',
kixtz'il rix ut kixxaqab' xwankil.
28Ut kixye reheb' li poyanam:
“Wi laa'ex nikineepaab' ut neketz'eqtaana li maa'usilal,
naraj naxye naq eetawom chik li choxahil na'leb'”.