SAL 145
Li x'awab'ejihom li Yos aj rahonel
1Xb'ich laj David.
Tinnima laaloq'al, at inYos, at inRey,
tinloq'oni laak'ab'a' chi junelik.
2Tinyoxinq chawu rajlal kutan
ut tinterq'usi laak'ab'a' junq'e junq'e kutan.
3Jwal nim li Qaawa' ut xk'ulub' loq'oniik ru;
li xnimal xwankilal ink'a' naru xtawb'al ru.
4Eb' li yuwa'b'ej te'xseeraq'i laab'aanuhom reheb' li ralal xk'ajol;
taapuktesimanq resil laasachb'ach'oolej chi junelik.
5Laa'in tin'aatinaq chirix laawankil,
chirix laanimal ut li sachb'ach'oolej xlajaab'aanu.
6Taaseeraq'imanq chirix li xninqal ru aab'aanuhom,
ut laa'in tinye resil naq jwal nim laawankil.
7Taajultikamanq li xnimal aawusilal
ut taayeemanq laatiikilal rik'in sahil ch'oolej.
8Li Qaawa' a'an aj uxtaan ut natoq'ob'ank u;
nim li xkuyum ut numtajenaq li xrahom.
9Jwal chaab'il li Qaawa' rik'in chixjunileb';
nim li ruxtaan sa' xb'eeneb' chixjunil li xyoob'tesihom.
10Che'yoxinq chawu, at Qaawa', chixjunileb' laayoob'tesihom;
che'xloq'oni aawu eb' li neke'paab'ank aawe.
11Che'xpuktesi resil li xloq'al laa'awab'ejihom,
ut che'seeraq'iq chirix laanimal laawankil,
12re xk'utb'al chiruheb' li poyanam li xninqal ru aab'aanuhom
jo'wi' li xloq'al ut li xwankil laa'awab'ejihom.
13Laa'awab'ejihom a'an re junq'e junq'e kutan,
ut laawankil wank chi junelik.
Li Qaawa' a'an tiik xch'ool rik'in li naxye,
q'axal chaab'il rik'in chixjunil li naxb'aanu.
14Li Qaawa' naxkuutu li t'ane'k re,
ut naxwaklesi xch'ooleb' chixjunil li tawajenaqeb'.
15Q'es ruheb' chixjunileb' aawik'in, at inYos:
neke'royb'eni naq taak'e xtzekemqeb' sa' xq'ehil.
16Ka'ajwi' nakaye' laawuq',
ut k'ajo' nakak'ojob' xch'ool chixjunileb'!
17Tiik xch'ool li Qaawa' sa' chixjunil,
ut chaab'il xk'a'uxl rik'in jo'nimal li naxb'aanu.
18Nach' wank li Qaawa' rik'ineb' li neke'yaab'ank li xk'ab'a',
rik'ineb' li neke'xyaab'a xk'ab'a' chi anchaleb' xch'ool.
19A'an naxb'aanu li k'aru neke'raj eb' li neke'paab'ank re;
narab'i li xyaab' xkuxeb' ut naxkoleb'.
20Li Qaawa' naxk'aak'aleheb' li neke'rahok re,
ab'an naxsach ruheb' li ink'a' useb' xna'leb'.
21Junelik taxaq tinnima ru li Qaawa' rik'in xtz'uumal we!
Chixjunileb' taxaq che'xloq'oni li xloq'laj k'ab'a' junq'e junq'e kutan!