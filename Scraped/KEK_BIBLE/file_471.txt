JOB 35
Naq laj Elihú ki'aatinak rox sut
1Toja' naq laj Elihú kixtiq ru li raatin ut kixye:
2At Job, ma nakak'oxla naq us xyeeb'al:
“Maak'a' inmaak chiru li Qaawa'”?
3Nakaye ajwi': “K'aru taawaj re naq tinmaakob'q?
K'aru ta xintaw naq ink'a' xinmaakob'k?”.
4Us b'i', tatinchaq'b'e,
ut teb'insume ajwi' laawamiiw.
5K'e reetal li choxa ut chaka'ya eb' li choql.
Jwal najt wankeb' chaq!
6Wi nakatmaakob'k, k'aru tixra li Yos?
K'aru tixtaw rik'in laak'iila maak?
7Ut wi tiik laach'ool, k'aru taak'e re?
K'aru tixk'ul aawik'in?
8Wi nakab'aanu li maak,
a'eb' laawech winqilal yookat xrahob'tesinkil.
Ut wi chaab'ilat,
a'eb' ajwi' laawas aawiitz'in yookat rusilankil.
9Naq q'axal kaw li xrahob'tesinkileb' li poyanam,
eb' a'in neke'xjap re chi yaab'ak
ut neke'xpatz' xkolb'aleb'
chiruheb' li neke'numtaak sa' xb'eeneb'.
10Ab'an ink'a' neke'xsik' laj Yoob'tesihom reheb';
ink'a' neke'xpatz' li nak'ehok sahilal sa' q'oqyinkil ru honal,
11li numtajenaq naxk'e qana'leb'
chiruheb' li xul wankeb' sa' ruuchich'och' ut chiru choxa.
12Neke'xpatz' xtenq'ankileb',
ab'an li Qaawa' ink'a' nachaq'ok chaq,
xb'aan naq ink'a' useb' xna'leb' ut q'etq'eteb'.
13Li Nimajwal Yos ink'a' narab'i li xtijeb',
xb'aan naq a'an memil tijok.
14Us ta nakaye naq ink'a' nakawil ru li Yos,
oyb'eni wan, xb'aan naq wank aajitom chiru.
15Laa'at nakaye naq ink'a' najosq'o'k ut ink'a' narahob'tesink,
chi moko naxk'e reetal li maa'usilal.
16Ab'anan, a Job, yookat chi aatinak chi maak'a' xyaalal.
K'ajo' li aatin nakaye xb'aan xmajelal aana'leb'!