JOB 5
1Jap aawe, a Job.
Ma wank tana junaq li taachaq'oq chaq?
Ani reheb' li Ã¡njel taawaatina?
2Ka'ajwi' eb' li jip ut maak'a'eb' xna'leb'
neke'kamk xb'aan xrahilaleb' malaj xkaqaleb' xch'ool.
3Wankeb' jip ke'wil chi b'ihomo'k,
ab'an li rochocheb' ke'sache'k chi junpaat.
4Eb' li ralal xk'ajoleb' maajun natenq'ank reheb',
ut maa'ani naraqok aatin sa' tiikilal chirixeb'
sa' li raqb'a aatin.
5Eb' li ru li rawimqeb'
neke'tzekaak xb'aaneb' li kamkeb' re xb'aan tz'okaak,
chi ak xe'risi sa' xyanqeb' li k'ix;
ut rik'ineb' li neke'chaqik re, na'oso'k li xb'ihomaleb'.
6Moko sa' pojtz' ta nayo'laak chaq li maa'usilal,
chi moko sa' ch'och' namoqk chaq li rahilal.
7A' li winq nab'aanunk re:
jo' neke'elk chaq li ratz'um li xam,
jo'kan ajwi', xb'aan li maak, nachalk li rahilal.
8Wi laa'in ta laa'at,
ak xinsik' raj intenq'ankil rik'in li Yos.
9A'an naxb'aanu naab'aleb' xninqal eetalil
ut sachb'ach'oolej li ink'a' naru xtawb'al ru.
10A'an naxtaqla chaq li hab' sa' xb'een li ch'och'
ut naxt'aqresi chixjunileb' li awimq.
11Naxwaklesiheb' xch'ool li kub'enaqeb' xwankil,
ut naxtenq'aheb' li rahob'tesinb'ileb'.
12Naxjuk' li xk'uub'ahom li ink'a' useb' xna'leb',
re naq ink'a' us te'elq sa' li xb'aanuhom.
13Naxmemob'resi xk'a'uxeb' li seeb' xch'ooleb',
ut naxjuk' xwankil li ink'a' us neke'xk'oxla.
14Chi kutan neke'ok sa' aak'ab',
tuqtu wa'leb' yal neke'xmaayu li xb'eheb'
kama' wi' wankeb' sa' q'oqyink.
15Li Yos naxkol li neb'a' ut li rahob'tesinb'il
sa' ruq'eb' li xik' neke'ilok reheb'.
16Rik'in A'an xaqxo li royb'enihomeb' li neb'a',
ab'an naxtz'ap xsa' reheb' li ink'a' useb' xna'leb'.
17Us xaq aawe naq nakattije'k xb'aan li Yos!
Maatz'eqtaana li xtij li Nimajwal,
18xb'aan naq a'an natiq'ok ut nak'irtasink,
narahob'tesink ut naxkotz li rahilal.
19Jun sut ka' sut tatxkol chiru li rahilal,
ut tixram chawu chixjunil li ch'a'ajkilal.
20Sa' xq'ehil li we'ej tatxkol chiru li kamk;
sa' xkutankil li yalok tatxkol chiru li ch'iich'.
21Tatxkol chiruheb' li neke'yoob'ank aatin chawix,
ut ink'a' tatxiwaq naq taachalq li rahilal.
22Tatse'eq sa' xq'ehil li we'ej ut li rahob'tesiik,
ut ink'a' taaxiwa ruheb' li josq' aj xul.
23Eb' li pek sa' li awimq ut li josq' aj xul
te'wanq sa' amiiwil aawik'in.
24Sa tatwanq sa' laawochoch;
ut naq taawajla laaketomq,
maak'a' taamajelo'q chawu.
25Naab'alaqeb' laawi aamam:
te'yo'laaq kama' xpimul li tzuultaq'a.
26Toj kawaq aawib' naq tattixq,
jo' jun joob' chi triiw tz'aqal xcheekal.
27Ak qak'ehom reetal naq jo'ka'in nak'ulmank.
Ab'i chi us ut tzol aawib'.