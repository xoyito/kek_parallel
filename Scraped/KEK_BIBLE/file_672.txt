KNT 1
1A'an a'in li xchaq'alil ru b'ich k'uub'anb'il xb'aan laj Salomón.
Li xtz'ub'um li xsum'aatin
Li ixq
2Chinaatz'ub' rik'in xsahil li xtz'uumal aawe!
K'ajo' xsahil laarahom chiru li chaab'il b'iin,
3q'axal sa chik chiru rutz'b'al laasununkil b'an!
Laa'at jo'kat sununkil b'an li nahoye'k,
jo'kan naq nakate'xra eb' li ixqa'al.
4K'amin chawix, aanilaqo!
Chinaawoksi sa' laawarib'aal, at in'awab'ej,
re toosaho'q ut tooninq'ehiq qakab'ichal,
ut q'axal chik tqayal xsahil laarahom chiru li b'iin!
Jo'kan pe' naq raarookat!
Xsik'b'al li sum'aatin sa' xtiqwal li kutan
Li ixq
5Q'eqmoyink lintib'el, ut ch'ina'usin ajwi',
ex rixqilal Jerusalén;
q'eqin jo' li xmuheb'aaleb' laj Kedar,
jo'eb' li xt'ilkem eb' laj Salmá.
6Meek'e reetal naq q'eqin:
a' li saq'e xk'atok re lintib'el.
Eb' li ralal xk'ajol linna' xe'josq'o'k wik'in
ut xine'xk'e chi xk'aak'alenkil li awimq uub',
ab'an li wawimq laa'in, lin'uub', ink'a' xink'aak'ale.
7At inrahom, ye we
b'ar yookat chi xb'eresinkil laaketomq,
b'ar nakak'eheb' chi hilank wa'leb',
re naq ink'a' jo'aqin jun li ixq tz'aptz'o xnaq' ru,
li naxik chirixeb' li xketomq eb' laawamiiw.
Eb' laj b'ichanel
8Wi ink'a' nakanaw, at xchaq'alilat ru sa' xyanqeb' li ixq,
taaqe li xnums eb' li ketomq
ut chab'eresiheb' laachib'aat
chi xk'atq li xmuheb'aaleb' laj k'aak'alehom ketomq.
B'ichank naq xe'xtaw rib'eb'
Li winq
9Chanchanat li ixqikawaay
li naxik chiruheb' li xkaar laj Parahón,
at xsumwaanm!
10K'ajo' xch'ina'usal eb' laako sa' xyanqeb' laaka'xik,
jwal ch'ina'us laakux sa' xyanqeb' li q'ol!
11Tqayiib' ka'xik oor cho'q aawe,
wanq xsahob' ru yiib'anb'il rik'in plaat.
Li ixq
12Naq sotso li awab'ej chiru li xwarib'aal,
linsununkil b'an naxpuka li xb'ook.
13Linrahom chanchan jun q'aal chi miir,
li nahilank chire linch'ool.
14Linrahom chanchan sununkil b'an
li nachalk sa' li awimq re En-gadi.
Li winq
15K'ajo' aach'ina'usal, at xsumwaanm,
k'ajo' xchaq'al aawu!
Chanchaneb' mukuy xsa'eb' laawu.
Li ixq
16Q'axal ch'ina'usat, at inrahom,
sachb'ach'oolej aawilb'al!
Li qahilob'aal a'an li pach'aya';
17eb' li yaw a'aneb' xtz'amb'ahil li qochoch,
ut eb' li saqichaj a'aneb' li qamuhel re xraab'al qib' chiqib'il qib'.