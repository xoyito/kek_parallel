PR 25
V. WANKEB' CHIK XKOMON LI XYEHOM LAJ SALOMÓN (25,1—29,27)
1Eb' li aatin a'in yeeb'il ajwi' xb'aan laj Salomón, ut tusb'ileb' xb'aaneb' laj k'anjel chiru laj Esekías, li awab'ej re Judá.
2Xloq'al li Yos,
a'an xk'uulankil li xk'a'uxl;
ab'an xloq'al li winq
xtawb'al ru li k'aru muqmu.
3Li xteram li choxa,
li xchamal li ruuchich'och'
ut li xk'a'uxeb' li awab'ej:
maa'ani natawok ru.
4Wi taa'isiiq li xq'olel li plaat,
laj tenol ch'iich' tixyiib' jun chaab'il sek'.
5Chawisiiq li ink'a' us xna'leb' chi k'anjelak chiru li awab'ej,
ut taak'ojlaaq li x'awab'ejihom chi junajwa sa' tiikilal.
6Maanimob'resi laawankil chiru li awab'ej,
chi moko chatk'ojlaaq sa' xyanqeb' li xninqal ru winq:
7jwal us naq li awab'ej tixye aawe:
“Taqen chaq arin”, cha'aq,
chiru naq taak'ute'q aaxutaan
chiruheb' li ninqeb' xwankil.
Wi wank k'aru xawil rik'in laawu,
8matxik sa' aanil chi jitok sa' raqleb'aal aatin,
xb'aan naq mare jalan chik toxch'olob'anq li yaal
ut laa'at ink'a' chik taanaw k'aru taab'aanu.
9Kol aawib' chiru li najitok aawe,
ab'an maapatz' jalan chik aawas aawiitz'in.
10Mare anchal tat-ab'iiq xb'aan jalan chik
ut tatxk'e sa' xutaan,
ut maak'a' chik k'aru taab'aanu chirix a'an.
11Li aatin nayeemank tz'aqal sa' xq'ehil,
a'an chanchan li ki'il q'een sa' junaq plaatil sek'.
12Jo' junaq matq'ab' oor ut junaq chaab'il q'ol,
jo'kan li chaab'il q'usuk cho'q re li naxkuy rab'inkil.
13Jo' xkehal li ratz'am ke sa' xq'ehil,
jo'kan tz'aqal li taql chaab'il xch'ool cho'q re li ani xtaqlank re.
14Jo' li choql ut li iq' chi maak'a' hab' chiru,
jo'kaneb' li neke'xye naq te'sihinq, ab'an maak'a' neke'xk'e.
15Li ani wank xkuyum, naxtuulanob'resi laj raqol aatin;
ut li na'aatinak sa' q'unil, naxchup li josq'il.
16Wi taataw xya'al kab',
ka'ajwi' tz'aqalaj li taatzeka.
Mare anchal taayib'oq sa' laach'ool
ut yal taaxa'wa ajwi'.
17Maawula'ani laawamiiw chi kok'aq xsa',
re naq ink'a' taatitz' chawilb'al ut tatxtz'eqtaana sa' jun kutan.
18Li naxq'ab'a li ramiiw,
a'an chanchan li t'ojleb', li q'esnal ch'iich' ut li simaj jutz' ru'uj.
19Wi nakak'ojob' aach'ool chirix junaq aj b'alaq' sa' xhonalil li ch'a'ajkilal,
a'an jo' tzekank naq wank li xul e
malaj jo' b'eek naq toqol junaq oqej.
20Matb'ichank cho'q re junaq li ra sa xch'ool:
a'an chanchan k'ehok atz'aminb'il ha' sa' tiq'ilal
malaj jo' risinkil li aq'ej naq yo li ke.
21Wi li xik' na'ilok aawe yo xtz'okajik, k'e chi wa'ak;
ut wi nachaqik re, k'e ruk'a'.
22Chi jo'kan taakaqo'q li xnaq' ru xb'aan xxutaan,
ut li Qaawa' tatxq'ajkamu.
23Li iq' nachalk chaq sa' releb'l iq' naxk'am chaq li hab'.
Jo'kan ajwi' li b'alaq'il aatin nayoob'ank josq'il.
24Jwal us li wank sa' kuukil ochoch
chiru li wank sa' chaab'il kab'l rochb'een junaq josq' aj ixq.
25Jo' li keelha' cho'q re li nachaqik re,
jo'kan li chaab'il esil nachalk chaq chi najt.
26Jo' li ha' sulul ru malaj tz'ajn ru,
jo'kan li tiik ru xyu'am naq nawiib'ank xch'ool chiru laj maak.
27Moko us ta ruk'b'al naab'al li xya'al kab'
chi moko li xsik'b'al naab'al li loq'al.
28Li winq li ink'a' naxkuy rib',
a'an chanchan junaq tenamit maak'a' xsuttz'akil re xkolb'al rib'.