MI 2
Ra chaalel sa' xb'eeneb' li neke'rahob'tesink reheb' li neb'a'
1Ra chaalel sa' xb'eeneb' li ink'a' neke'b'aanunk li tiikilal!
Naq yokyookeb' sa' li xwarib'aaleb',
neke'xk'uub' li maa'usilal;
ut naq nawulak xkutankil,
neke'xb'aanu li xk'uub'ahomeb'
xb'aan naq wank li xwankileb'.
2Neke'rahink jalanil ch'och', ut neke'reechani;
neke'rataw junaq ochoch, ut neke'relq'a.
Neke'xrahob'tesi laj eechal junkab'al ut eb' li wankeb' chisa',
li winq jo'wi' li k'aru re.
3Jo'kan naq li Qaawa' xye chi jo'ka'in:
“Laa'in ajwi' xink'uub' jun rahilal cho'q eere.
Tintaqla sa' eeb'een jun rahilal
li ink'a' texruuq wi' xkolb'al eerib';
ut ink'a' chik texb'eeq chi wanq eewankil,
xb'aan naq chalk re xkutankil li sachok.
4Sa' li kutan a'an taab'ichamanq eere jun li b'ich re rahil ch'oolejil.
Te'xye eere: «Xoosache'k chi junajwa.
Li qatenamit, li reechanihom li Qaawa',
jalan chik laj eechal re anaqwan,
ut maajun xramok re.
Xjek'iik li qach'och' chirixeb' li xe'eechanink qe», cha'qeb' eere”.
5Jo'kan naq laa'ex ink'a' textz'aqonq
sa' xyanqeb' li xtenamit li Qaawa'.
Eb' li propeet ink'a' useb' xch'ool
6“Mooheeraatina chik jo' propeet.
Laa'o ink'a' tooxtaw li rahilal”, chankeb' a'an.
7Ma majewanb'il tab'i' li xtenamit laj Jakob?
Ma maak'a' chik xkuyum li Qaawa'?
Ma jo'ka'in naxb'aanu li Yos?
Ma ink'a' tab'i' na'aatinak re rusilankil
eb' li neke'b'aanunk li tiikilal?
8Laa'ex nekexnumtaak sa' xb'een lintenamit.
Nekemaq' li xchaab'il aq'eb' li neke'sutq'iik chaq chi yalok chi saheb' sa' xch'ool.
9Nalajerisi eb' li ixq sa' li rochocheb' q'axal raaro xb'aaneb',
ut nekemaq' xloq'aleb' li ralal xk'ajoleb' li ink'ehom reheb' laa'in.
10Xaqlinqex ut ayuqex!
Li na'ajej a'in maawa' re hilank:
xb'aan li maa'usilal x'uxmank arin,
taasachmanq chi junajwa.
11Wi wan junaq propeet li taayehoq tik'ti' eere:
“Teeruk' naab'al li b'iin ut li ha' nakaltesink”, cha'aq,
a'an tz'aqal li propeet nekeraj rab'inkil;
a'an tz'aqal xk'ulub' li tenamit a'in.
Li Yos naxye resil li kolb'a ib'
12Ok we chi xch'utub'ankil chixjunil li xtenamit laj Jakob;
twaj tinxok li rela'eb' laj Israel.
Tinch'utub'eb' jo' na'uxk reheb' li karneer sa' li koral,
jo' na'uxk reheb' li ketomq sa' li pach'aya';
ut tz'aapixikaq rab'inkileb' xb'aan xk'ihaleb'.
13K'amolb'ehaq li Qaawa' chiruheb',
ut eb' a'an te'xik chirix
ut te'nume'q sa' rokeb'aal li tenamit.
Li Qaawa' a'an li x'awab'ejeb' ut taaxik chi uub'ej:
aj k'amolb'ehaq chiruheb' chixjunil.