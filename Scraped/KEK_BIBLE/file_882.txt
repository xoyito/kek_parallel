AM 3
II. XQ'USB'ALEB' LAJ ISRAEL (3,1—6,14)
Li xk'anjel li propeet
1Ab'ihomaq li naxye li Qaawa' cherix laa'ex aj Israel, jo'k'ihalex li kexwisi chaq sa' li tenamit Ejiipt:
2“Ka'ajwi' laa'ex xinsik' eeru
sa' xyanqeb' chixjunileb' li tenamit sa' ruuchich'och'.
Jo'kan naq texink'e chi xtojb'al rix leek'iila maak”.
3Ma na'uxk tab'i' b'eek sa' wiib'al
wi ink'a' wankeb' sa' aatin?
4Ma naxjap re li kaqkoj sa' li k'iche'
wi toj maji' naxtaw li xtzak?
Ma nayaab'ak tab'i' li ral kaqkoj sa' li xsok
wi toj maak'a' naxtaw?
5Ma nachape'k tab'i' junaq xik'anel xul
wi maak'a' li ra'al?
Ma nawakliik tab'i' li ra'al chiru ch'och'
wi maak'a' naxchap?
6Ut naq na'eek'ank li pur sa' li tenamit,
ma ink'a' tab'i' neke'xiwak eb' li poyanam?
Ma taachalq junaq rahilal sa' xb'een li tenamit
wi ink'a' taqlanb'il chaq xb'aan li Yos?
7Jo'kan ajwi', li Qaawa' maak'a' tixb'aanu
wi ink'a' xye xb'enwa reheb' laj k'anjel chiru, a'eb' li propeet.
8Ani ink'a' naxiwak naq naxjap chaq re li kaqkoj?
Ani ink'a' taa'aatinaq jo' propeet
wi li Qaawa' nayehok re?
Xsachik Samaria
9Yehomaq a'in sa'eb' li xchaq'alil ru rochocheb' laj Asdod;
puktesihomaq resil sa'atqeb' li xch'ina'usal ochoch re Ejiipt:
“Ch'utub'omaq eerib' sa'eb' li xtzuulul Samaria
re teeril li k'iila rahilal nawank sa' li tenamit a'an
ut k'ajo' li maa'usilal neke'xb'aanu aran”.
10Li Qaawa' kixye chi jo'ka'in:
“Eb' a'an ink'a' neke'xb'aanu li tiikilal,
ut neke'xnujob'resi li rochocheb'
rik'in li k'aru xe'relq'a naq xe'xrahob'tesi eb' li ras riitz'in”.
11Jo'kan naq li Qaawa' kixye chi jo'ka'in:
“Li xik' na'ilok re Samaria tixsut rix li tenamit,
tixjuk' li xkawub'resinb'il ochoch
ut te'yamtesiiq xsa' eb' li xchaq'alil ru ochoch”.
12Jo'ka'in kixye li Qaawa':
“Jo' naq laj ilol ketomq naxmaq' wiib'aq ra'
malaj junaq xxik li karneer sa' re li kaqkoj,
jo'kan ajwi' naq te'kole'q eb' laj Israel li wankeb' Samaria;
ab'anan ka'ajwi' li roq xch'aateb' te'xk'am
malaj junaq chaab'il isb'”.
13Li Qaawa', li Nimajwal Yos, kixye chi jo'ka'in:
“Ab'ihomaq a'in ut jitomaqeb' li ralal xk'ajol laj Jakob.
14Sa' li kutan naq teb'ink'e laj Israel chi xtojb'al rix li xmaakeb',
tinsacheb' li artal re Betel;
tinjor eb' li xxukub' li artal
ut teb'inkut chi ch'och'el.
15Tinjuk'i eb' li ochoch neke'xnumsi wi' li hab'alq'e ut li saq'ehil;
tinsach ruheb' li ochoch yiib'anb'il rik'in marfil,
ut naab'al li muheb'aal te'oso'q”, chan li Qaawa'.