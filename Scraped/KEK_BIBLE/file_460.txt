JOB 24
1K'a'ut naq li Nimajwal Yos ink'a' naxxaqab' xkutankil li raqb'a aatin
re naq eb' li neke'paab'ank re
te'xk'e reetal li xtiikilal xch'ool?
2Li ink'a' useb' xna'leb' neke'xjal xna'aj li nub'ajl
ut neke'elq'ak ketomq jo'wi' eb' laj ilol reheb'.
3Neke'xmaq' li xb'uur li neb'a'yox
ut neke'xk'am li xb'ooyx li xmalka'an.
4Neke'xk'eheb' li neb'a' chi sachk sa' li xb'eheb',
ut eb' li toq'ob'aal ruheb' tento te'xmuq rib'.
5Eb' li neb'a' chanchaneb' li b'uur
li wankeb' sa' chaqich'och':
neke'xsik' xtzekemq li ralal xk'ajoleb'
chalen eq'la toj ewu.
6Neke'xxok ru li triiw sa' jalan na'ajej
ut neke'sakonank uub' sa' rawimq li ink'a' us xna'leb'.
7T'ust'u neke'wark chiru q'oqyink,
chi maak'a' xb'aataleb' te'xkol wi' rib' chiru li ke.
8Neke't'aqaak xb'aan li hab' nachalk sa'eb' li tzuul,
ut neke'muhenk rub'el pek
xb'aan naq maak'a' xmuheleb'.
9Eb' laj maak neke'xmaq' li neb'a'yox li toj natu'uk,
ut neke'xk'am chi najt cho'q ruuchil li k'as.
10Eb' li neb'a' neke'b'eek chi t'ust'u, chi maak'a' raq'eb';
yo xtz'okajikeb' naq neke'iiqank triiw.
11Naq yookeb' chi xyatz'b'al li oliiw ut eb' li uub',
te'chaqiq re;
ab'an maajun nak'ehok b'ayaq ruk'a'eb'.
12Sa' li tenamit neke'tz'uyuynak li elkeb' re xch'ool,
ut eb' li tiq'ilk neke'xpatz' xtenq'ankileb',
ab'an li Yos ink'a' narab'i li xtijeb'.
13Wankeb' li xik' neke'ril li saqenk
ut ink'a' neke'raj xtaaqenkil li xb'e.
14Laj kamsinel ras riitz'in toj hik'ho na'elk
chi xkamsinkil li neb'a' ut li toq'ob'aal ru,
ut chiru li q'oqyink naxik chi elq'ak.
15Laj muxul sumlaak naroyb'eni naq taa'aak'ab'o'q;
naxtz'ap li xnaq' ru ut naxye sa' xch'ool:
“Maajun taa'iloq we”.
16Chiru q'oqyink laj elq' naxik chi xweqb'al eb' li ochoch,
ut chi kutan ink'a' na'elk sa' kab'l,
xb'aan naq xik' naril li saqenk.
17Cho'q re a'an chanchan aak'ab' li hik'e'k;
numtajenaq chik naxra li q'oqyink.
Laj Sofar ki'aatinak wi' chik
18Laj maak chanchan aj chik li k'im nab'eelaak xb'aan li ha'.
Majewanb'il li xch'och' ut li rawimq;
jo'kan naq maajun chik taak'anjelaq aran.
19Jo' naq nachaqik li ha' xb'aan xtiqwal li saq'e,
jo'kan ajwi' taa'oso'q li nab'aanunk maa'usilal.
20Ink'a' chik taak'oxlaaq xb'aan li xna'
chi moko taapatz'manq li xk'ab'a'.
Li ink'a' us xna'leb' taamotzo'inq ut taa'oso'q
jo' naq nayok'mank jun toon li che'.
21Xb'aan naq junelik xrahob'tesiheb' li xma'al ixq,
ut ink'a' xril xtoq'ob'aal ru li xmalka'an.
22Ab'an li Yos naxsach ruheb' li ninqeb' xwankil;
nawakliik ut maajun chik taakole'q.
23Naxkanab'eb' chi wank chi maak'a'eb' xk'a'uxl,
ab'an yo xk'eeb'al reetal li k'aru neke'xb'aanu.
24Neke'xtaw xloq'aleb' jun k'amokaq, ut maak'a'eb' chik;
te'oso'q kama' li pim li namich'mank,
jo' li roq li triiw naq nayok'mank.
25Ma wank tab'i' junaq li truuq tixye
naq moko yaal ta li yookin xyeeb'al?