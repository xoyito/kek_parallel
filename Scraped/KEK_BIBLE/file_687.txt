IS 8
Li ralal laj Isaías a'anaq jun eetalil
1Li Qaawa' kixye we: “Sik' junaq nimla tz'alamche' ut chiru a'an tz'iib'a chi chaab'il li aatin a'in: Maher-Salal-Jas-Bas (naraj naxye: «Chi seeb' taawanq li elq'ak ut li juk'uk»), 2ut k'eheb' cho'q intestiiw laj Urías, laj tij, ut laj Sakarías, ralal laj Barakías”.
3Moqon kinwak rik'in li wixaqil, propeet ajwi', ut a'an kikanaak sa' yu'am ut kiwank jun xk'uula'al. Toja' naq li Qaawa' kixye we: “K'e cho'q xk'ab'a': Maher-Salal-Jas-Bas, 4xb'aan naq li k'uula'al toj maji'aq ajwi' tixnaw xyeeb'al: «na' ut yuwa'», naq taa'elq'aaq chixjunil li k'aru wank re Damaask ut Samaria, ut li xb'ihomaleb' taak'ame'q toj rik'in li awab'ej re Asiria”.
Siloé ut Éwfrates
5Li Qaawa' kinraatina wi' chik ut kixye:
6“Li tenamit a'in xe'xtz'eqtaana li ha' re Siloé
li nab'eek roq sa' xyaalal,
ut xch'inank xch'ooleb' chiru laj Rasín ut laj Pékaj, ralal laj Romelías.
7Jo'kan naq li Qaawa' tixtaqlaheb' chaq
li xkawil oq li nima' Éwfrates sa' xb'eeneb'
(a' li awab'ej re Asiria rochb'een chixjunil li xwankilal);
taab'ut'unq, taaxik yalaq b'ar
ut talaje'nujaq chixjunileb' li na'ajej.
8Tox'okaq toj Judá, kama' li b'ut'iha',
ut taawulaq toj chi xkuxeb' li poyanam:
chanchanaq li t'iw helho li xxik'
li tixtz'ap chixjunil laatenamit, a Emmanuel”.
9Ch'utub'omaq eerib', ex tenamit, chi yooq leexiw.
Ab'ihomaq, ex najtil poyanam:
kawresiiq eerib', ab'an taaq'axe'q eeru;
yo'oon wanqex chi yalok,
ab'an texsache'q ajwi'.
10Us ta teek'uub' chi us li k'aru teeb'aanu,
ab'anan maak'a' aj e.
Us ta teeye li k'aru teeraj,
moko taatz'aqloq ta ru.
Xb'aan naq li Qaawa' wank qik'in.
Li xtaqlankil laj Isaías
11Li Qaawa' kixye we, rik'in xnimal xwankil, naq ink'a' tink'am we jo' li xyu'ameb' li tenamit a'in: 12“Meeye po'ok na'leb' re li neke'xk'e cho'q po'ok na'leb' li tenamit a'in -chan we- chi moko teexiwa ru li neke'xxiwa eb' a'an. 13A' li Nimajwal Yos, li q'axal Sant, A'an teexiwa ut teeroxloq'i ru. 14A'anaq li santil na'ajej, li pek te'tichk'oq wi' eb' li tenamit ut luktesib'aal ch'oolej cho'q reheb' laj Israel ut eb' laj Judá; kama'aq jun li kanleb' ut ra'al cho'q reheb' li wankeb' Jerusalén. 15Naab'aleb' li te'tichk'oq, te't'ane'q ut kok'putz' te'kanaaq; naab'aleb' li te'chape'q sa' li ra'al”.
16K'uula chi us eb' li aatin a'in,
kaaxti chi chaab'il li chaq'rab' xink'e aawe
sa' xyanqeb' lintzolom a'in.
17Us ta li Qaawa' xmuq rib'
chiruheb' li ralal xk'ajol laj Jakob,
laa'in k'ojk'o linch'ool chirix A'an,
ut xaqxo li woyb'enihom rik'in.
18Arin wankin wochb'eeneb' li walal
xk'ehom we li Qaawa'
jo' loq'laj eetalil cho'q reheb' laj Israel,
sa' xk'ab'a' li Nimajwal Yos,
li nahilank sa' li tzuul Sión.
19Ut naq taayeemanq eere:
“Patz'onqex rik'ineb' li neke'aatinank kamenaq
jo'wi' rik'ineb' laj q'e li neke'hashotk
ut neke'choqoqnak chi aatinak xjuneseb'”,
teesumeheb': “Ma ink'a' tab'i' tento naq eb' li tenamit te'patz'oq rik'in li xyoseb'
chirixeb' li yo'yookeb' ut li kamenaqeb'?”.
20Us raj te'aatinaq chi jo'ka'in,
ab'anan li k'aru neke'xye, maak'a' na'ok wi'.
Li b'eek chiru q'oqyink
21Te'xb'eeni rib'eb' li tenamit
chi ra sa' xch'ooleb' ut te'tz'okaje'q;
ut naq yooq li xtz'okajikeb', te'josq'o'q
ut te'xmajewa li awab'ej ut li xYoseb'.
Toja' naq te'iloq sa' li choxa;
22chirix chik a'an te'iloq sa' li ruuchich'och',
ut junes rahil ch'oolej ut rahilal,
aak'ab' ut ch'a'ajkilal te'xtaw.
Aran te'oso'q sa' li q'oqyink.