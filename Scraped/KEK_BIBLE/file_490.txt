SAL 12
Maajun tiik xch'ool sa' ruuchich'och'
1Re li xjolomileb' laj b'ichanel. Rik'ineb' li wajb' waqxaqitq li ru. Xsaalm laj David.
2Choohaakol taxaq, at Qaawa',
xb'aan naq maajun chik chaab'il;
xlaje'oso'k chixjunileb' li tiikeb' xch'ool.
3Ka'aj chik tik'ti' naxye li junjunq re li ras riitz'in,
neke'q'unb'esink rik'in xchaq'alil ru aatin ut b'alaq'il.
4Xtz'apaq li Qaawa' li xtz'uumal reheb' li neke'b'alaq'ink,
xsetaq li ru'uj raq' eb' li neke'xq'etq'eti rib'eb',
5eb' li neke'yehok re:
“Li ru'uj qaq' a'an qakawilal;
li xtz'uumal qe nokooxtenq'a,
ani tawi' taataqlanq sa' qab'een?”.
6A'ut laa'at xaye reheb':
“Sa' xk'ab'a' naq rahob'tesinb'il li toq'ob' ru,
sa' xk'ab'a' naq yo chi yaab'ak li neb'a',
laa'in tinwakliiq anaqwan
ut tinkol li naroyb'eni xkolb'al”.
7Li raatin li Qaawa' a'an tz'aqal yaal,
chanchan li plaat saqob'resinb'il ru sa' xam wuqub' sut.
8At Qaawa', laa'at tattenq'anq qe,
laa'at tatkoloq qe chiruheb' li tenamit a'an chi junelik.
9Yalaq b'ar te'xikje'q li ink'a' useb' xna'leb',
tz'i'b'eetaleb' aj chik ru sa' xyanqeb' chixjunileb' li poyanam.