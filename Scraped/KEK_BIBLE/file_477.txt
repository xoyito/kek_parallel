JOB 41
1“Ma naru tab'i' taachap chi luchb'aq li nimla xul Lebiatán xk'ab'a'?
Ink'a' naru taab'ak' chi k'aam li ru'uj raq',
2chi moko taapaynumi li xkalam e chi ch'iich'
malaj taak'e junaq k'aam sa' li ru'uj.
3Ma tixtz'aama tab'i' xkuyb'al chawu
ut tatraatina sa' q'unil aatin?
4Ma tixk'e rib' tab'i' sa' aatin aawik'in
re naq taak'anjelaq chawu chiru chixjunil li xyu'am?
5Ink'a' naru tatb'atz'unq rik'in
jo' nakab'aanu rik'ineb' li kok' xul,
chi moko taab'ak'
re naq sahaq xch'ooleb' laarab'in chi b'atz'unk rik'in.
6Ink'a' naru taakok'seti
re xk'ayinkil li xtib'el.
7Ma tatruuq tab'i' xhopoxinkil li xtz'uumal rix chi simaj
malaj xsetb'al li xjolom rik'in chik' ch'iich'?
8Wi laa'at taach'e' li xul a'an,
tixkut rib' sa' aab'een
ut ink'a' chik taayoob' xjosq'il.
9Maak'a' rajb'al li xkawilal laach'ool,
xb'aan naq xiwajel rilb'al.
10Wi junaq tixchiq' xjosq'il,
k'ajo' naq taajosq'o'q:
maa'ani naru tixkol rib' chiru.
11Maajun reheb' li xe'yoob'ank xjosq'il,
xkanaak chi yo'yo,
yal jun taxaq sa' ruuchich'och'.
12“Misachk sa' aach'ool naq li xul a'an q'axal kaw rib';
k'ajo' xkawilal li roq.
13Ani taa'isinq li xtz'uumal
malaj tixhop li rix li ka'ta ru?
14Ani taatehoq xsa' re?
Xiwajel rilb'aleb' li ruuch re.
15Makach'in xkawilal li rix,
chanchan xkawil li ch'iich';
tz'aptz'o ru jo' li pek:
16chi moko li iq' naru taanume'q chisa'.
17Naxk'uli rib' chi kaw
ut tik junaj ru naq wank.
18Naq na'at'isb'ak,
naxamlotk xsa'eb' li ru:
chanchan naq nasaqewk li kutan.
19Raq'xam na'elk chaq sa' re,
ut na'elk ajwi' ratz'um li xam.
20Sib' na'elje'k sa' ru'uj,
chanchan xsib'el li uk'al naq yo chi woqxink.
21Rik'in xmusiq' naxloch li ru xam;
raq'xam na'elk chaq sa' re.
22Chi xkux wank xmetz'ew:
chixjunileb' neke'xiwak chiru.
23Jwal kaw ajwi' li xtib'el;
ink'a' naru xhopb'al,
xb'aan naq chanchan li kawil ch'iich'.
24Kaw tz'aqal li xch'ool,
kama' li ka' li ink'a' najore'k.
25Naq naxaqliik li xul a'an,
nachalk ajwi' xxiweb' li ninqeb' xwankil:
neke'siksotk ut neke'elelikje'k chiru.
26Ink'a' nahope'k li rix xb'aan q'esnal ch'iich',
chi moko simaj malaj jutz' ch'iich'.
27Maak'a' na'ok wi' li kawil ch'iich' chiru li xul a'an:
chanchan li k'im;
ut li q'anch'iich' kama' q'umet che' chiru a'an.
28Us ta nakute'k chi simaj,
ab'an ink'a' na'elelik;
ut li xkutb'al chi pek rik'in jok',
a'an chanchan xpoqb'al chi pojtz'.
29Li tenleb', a'an kama' li chaqipim;
taakuti tawi' rik'in jutz' ch'iich',
maak'a' na'ok wi' re.
30Chanchan q'esnal ch'iich' ru li xsa';
naxb'ekeki li ch'och' b'arwi' nanume'k.
31Naxtiqwob'resi li xchamal li palaw,
ut nawoqxink li ha'
chanchan yo chiqok kab' sa' junaq uk'al.
32Saqsaq ru li xwoqx li ha' naxkanab'
ut nalemtz'unk b'arwi' nanume'k.
33Sa' ruuchich'och' maak'a' chik junaq xul jo' a'an,
xb'aan naq maak'a' naxxiwa.
34Naxxaqab' rib' chiruheb' li xik' neke'ilok re,
ut naxtz'eqtaanaheb',
xb'aan naq a'an li q'axal kaw rib'
chiru chixjunileb' li josq' aj xul”.