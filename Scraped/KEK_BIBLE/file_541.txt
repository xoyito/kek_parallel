SAL 63
Xrahinkil wank rik'in li Yos
1Xsaalm laj David, naq wan chaq sa' li chaqich'och' re Jud√°.
2At Qaawa', laa'at linYos.
Chi anchal linch'ool nakatinsik';
taachaqiq we chasik'b'al.
K'ajo' naq nawaj wank aawik'in;
chanchanin li ch'och' li xchaqik ut naraj ru li ha'.
3K'ajo' naq xatinka'ya sa' laamuheb'aal
naq xwil laawankil ut laaloq'al!
4Laarahom, a'an q'axal loq' cho'q we chiru li yu'amej,
ut ninnima aawu rik'in xtz'uumal we.
5Chiru chixjunil linyu'am tatinloq'on
ut tinterq'usi li wuq' re xk'eeb'al aaloq'al.
6Taak'ojlaaq li waanm jo' junaq li xtzekank chi chaab'il.
Chi sa sa' inch'ool
tinterq'usi laak'ab'a' rik'in xtz'uumal we.
7Chiru li q'oqyink sa' linwarib'
nakatjultiko'k we ut ninyo'lek chak'oxlankil:
8laa'at laj tenq'ahom we.
K'ajo' naq ninsaho'k chi wank rub'el laakupuhom;
9li waanm naxjunaji rib' aawik'in
ut laanim uq' nakuutunk we.
10A'ut eb' li te'ajoq inkamsinkil,
che'nuq'e'q ta xb'aan xchamal li ch'och';
11che'kamsiiq ta rik'in ch'iich'
re naq te'kanaaq cho'q xtib'eb' laj xojb'!
12Ab'an li awab'ej taasaho'q xch'ool rik'in li Yos;
k'ajo'aq xsahilaleb' xch'ool li neke'b'aanunk jurament sa' xk'ab'a' A'an.
A'ut taatz'ape'q xsa' reheb' li neke'yehok tik'ti'.