SAL 119
K'ajo' xloq'al li xChaq'rab' li Yos
-1-
1Us xaq reheb' li wankeb' sa' tiikilal
ut neke'b'eek jo' chanru xchaq'rab' li Qaawa'.
2Us xaq reheb' li neke'xpaab' li xtaqlahom
ut neke'xsik' li Yos chi anchaleb' xch'ool:
3eb' li ink'a' neke'b'aanunk maa'usilal,
neke'xtaaqe b'an li xb'e li Qaawa'.
4Laa'at xak'e chi nawe'k laachaq'rab'
re naq taapaab'aaq chi tz'aqal re ru.
5Us rajan naq kawaq inch'ool sa' laab'e
re naq tinpaab' chixjunil laataqlahom.
6Jo'kan naq maak'a' k'aru tinxutaanaq wi',
wi tink'e inch'ool chirix laachaq'rab'.
7Wi taak'ut chiwu laawaatin,
tinyoxinq chawu chi anchal li waanm.
8Twaj xpaab'ankil chixjunil laachaq'rab';
minaakanab' injunes, at Qaawa'.
-2-
9Chanru naq li saaj al taawanq sa' xyaalalil?
Ka'ajwi' rik'in xpaab'ankil laawaatin.
10Chi anchal linch'ool nakatinsik', at Qaawa';
minaakanab' chi xq'etb'al laachaq'rab'.
11Xink'uula sa' li waanm laayeechi'om
re naq ink'a' tinmaakob'q chawu.
12Usilaatinanb'ilat taxaq, at Qaawa';
chak'ut taxaq chiwu laachaq'rab'.
13Rik'in xtz'uumal we tinpuktesi resil
chixjunil li aatin yeeb'il aab'aan.
14Q'axal chik nasaho'k sa' li waanm chi xpaab'ankil laawaatin
chiru naq wank chixjunil linb'ihomal.
15Twaj xk'oxlankil chi us xyaalalil laataqlahom,
ut xk'eeb'al reetal b'ar wank laab'e.
16Rik'in laachaq'rab' nasaho'k li waanm;
ink'a' taasachq sa' inch'ool laaloq'laj aatin.
-3-
17Chawil taxaq xtoq'ob'aal ru laj k'anjel chawu, ut tinyo'yooq:
k'ajo' naq tinpaab' laaloq'laj aatin.
18Chate taxaq xsa' li wu
re naq tinka'ya li xloq'al laachaq'rab'.
19Yal aj numelin arin sa' ruuchich'och';
maamuq chiwu laataqlahom.
20K'ajo' naq naxamnak li waanm
re xtawb'al xyaalal laachaq'rab' chi junelik.
21Laa'at nakaq'useb' li q'etq'eteb';
maa'usilaatinanb'ileb' aab'aan li neke'tz'eqtaanank re laachaq'rab'.
22Chinaakol taxaq chiruheb' li neke'hob'ok ut neke'tz'eqtaanank we,
xb'aan naq xinpaab' laataqlahom.
23Us ta te'k'uub'anq rahilal chiwix li wankeb' xwankil,
ab'an laj k'anjel chawu junes chirix laataqlahom yooq chi k'oxlak.
24Laawaatin nak'ehok xsahil linch'ool;
a'an tz'aqal naxk'e inna'leb', at Qaawa'.
-4-
25Yo chi sub'e'k sa' li pojtz' linyu'am,
chak'e wi' chik linyu'am jo' xayeechi'i we.
26Xinch'olob' chawu chanru linna'leb', ut xinaasume;
chak'ut taxaq chiwu k'aru nakawaj.
27Chak'e taxaq inna'leb' chirix laachaq'rab',
xb'aan naq twaj xk'oxlankil rix eb' li sachb'ach'oolej xab'aanuhatq.
28K'ajo' naq ninyaab'ak xb'aan xrahil linch'ool:
chak'ojob' taxaq li waanm jo' chanru laawaatin.
29Chinaanajtob'resi taxaq rik'in li b'e ink'a' us;
xb'aan xnimal aawuxtaan chak'e we laachaq'rab'.
30Xinsik' xb'ehil li tiikilal
ut k'ojk'o li waanm rik'in laak'uub'ahom.
31K'ajo' naq xinpaab' chixjunil laawaatin:
minaakanab' sa' xutaan, at Qaawa'.
32Tink'e inch'ool chi xpaab'ankil laachaq'rab',
xb'aan naq laa'at nakak'ojob' li waanm.
-5-
33At Qaawa', chak'ut taxaq chiwu xpaab'ankil laachaq'rab':
twaj tinpaab' toj tixto sa' roso'jik.
34Chak'e taxaq inna'leb' ut tinb'aanu li nakawaj;
chi anchal linch'ool tinpaab' laataqlahom.
35Chinwanq taxaq jo' naxye laachaq'rab',
xb'aan naq rik'in a'an nak'ojlaak li waanm.
36Tenq'ahin chi xk'eeb'al inch'ool chirix laawajom;
ink'a' taxaq chinsik' li b'ihomal sa' b'alaq'.
37Chak'e taxaq naq ink'a' tink'e reetal li maak'a' na'ok wi',
ut chak'e inyu'am rik'in laawaatin.
38Chab'aanu re laj k'anjel chawu li k'aru xaye,
a' li xayeechi'i reheb' li neke'paab'ank aawe.
39Chinaakol taxaq chiru li hob'e'k li naxk'e inxiw,
xb'aan naq q'axal chaab'il chixjunil laak'uub'ahom.
40Chak'e reetal chanru naq nawataw xnawb'al laachaq'rab',
ut chak'e inyu'am sa' xk'ab'a' li xtiikilal laach'ool.
-6-
41Chintz'aqonq, at Qaawa', rik'in laawuxtaan
ut li kolb'a ib' li xayeechi'i we.
42Chi jo'kan tinruuq chi xsumenkil li nahob'ok we,
xb'aan naq k'ojk'o li waanm rik'in laawaatin.
43Maawisi taxaq chi xtz'uumal we laawaatin li tz'aqal yaal,
xb'aan naq kaw linch'ool chi royb'eninkil laak'uub'ahom.
44Twaj tinpaab' laachaq'rab' chi junelik,
junq'e junq'e kutan, at Qaawa'.
45Twaj tinb'eeq chi maak'a'aq ink'a'uxl,
xb'aan naq nink'e inch'ool chi xsik'b'al laawajom.
46Tinch'olob' xyaalal laachaq'rab' chiruheb' li awab'ej,
ut ink'a' tinkanaaq sa' xutaan.
47Q'axal taasaho'q linch'ool rik'ineb' laachaq'rab';
k'ajo' naq ninraheb'.
48Ninrahi ut ninra laataqlahom,
numtajenaq nink'oxla laawajom.
-7-
49Chiwanq sa' laach'ool laawaatin
xaye we laa'in aj k'anjel chawu;
laa'in kaw linch'ool chirix laayeechi'om.
50A'an a'in li nak'ojob'ank li waanm sa' linrahilal:
naq laawaatin naxk'e inyu'am.
51Eb' li q'etq'et numtajenaq nikine'xhob',
ab'an laa'in ink'a' ninq'et laachaq'rab'.
52Wank sa' inch'ool li raqb'a aatin xab'aanu najter:
aran nintaw xk'ojob'ankil linch'ool, at Qaawa'.
53K'ajo' naq nachalk injosq'il xmaakeb' li ink'a' useb' xna'leb',
a'eb' li neke'q'etok re laawaatin.
54Eb' laachaq'rab' chanchaneb' li b'ich cho'q we laa'in
sa' li ruuchich'och' a'in li yal numelin wi'.
55At Qaawa', chiru li q'oqyink nakatjultiko'k we;
twaj tinpaab' laawaatin.
56A'an a'in li teneb'anb'il sa' inb'een:
xk'eeb'al inch'ool chirix laachaq'rab'.
-8-
57Li Nimajwal Yos a'an linmaatan:
xinye li waatin naq tinpaab' laachaq'rab'.
58Chi anchal linch'ool xinsik' laawusilal;
chawuxtaana wu jo' xayeechi'i chaq we.
59Xink'e reetal chanru linyu'am:
twaj sutq'iik wi' chik chi xpaab'ankil laawaatin.
60Chi anchal linch'ool ut chi ink'a' ninb'ay wib',
nink'anjela li naxye laachaq'rab'.
61Eb' li ink'a' useb' neke'raj inra'lenkil,
ab'an ink'a' nasachk sa' inch'ool laataqlahom.
62Tuqtu q'oqyink ninwakliik chi b'anyoxink chawu,
xb'aan naq tz'aqal re ru laachaq'rab'.
63Inkomoneb' chixjunileb' li neke'paab'ank aawe
ut neke'xk'anjela, neke'xyu'ami laawaatin.
64At Qaawa', nujenaq li ruuchich'och' xb'aan laarahom;
chak'ut taxaq chiwu laachaq'rab'.
-9-
65Xawusila ru laj k'anjel chawu, at Qaawa',
jo' chanru yeeb'il chaq aab'aan.
66Chak'ut chiwu li tiikilal ut li choxahil na'leb',
xb'aan naq k'ojk'o linch'ool rik'in laachaq'rab'.
67Rub'elaj xk'ulb'al li rahilal, yal xinb'enihatq chaq wib';
ab'an anaqwan a' chik laawaatin ninpaab'.
68Laa'at chaab'ilat ut jwal aj usilanelat;
chak'ut taxaq chiwu laachaq'rab'.
69Eb' li q'etq'et nikine'xq'ab'a chi maak'a' inmaak,
ab'an ninpaab' laawaatin chi anchal li waanm.
70Jwal kaw xch'ooleb' a'an, chanchan sutsu chi xeeb';
a'ut laa'in wank xsahil li waanm rik'in laataqlahom.
71Q'axal us cho'q we naq xink'ul rahilal,
re naq tintzol chixjunil li nakawaj.
72Jwal loq' chiwu li aatin na'elk chi xtz'uumal aawe
chiru li k'iila o'q'ob' chi oor ut plaat.
-10-
73Laa'at xatk'uub'ank we ut xinaapak' rik'in laawuq';
chak'e taxaq inna'leb' ut tintaw ru laachaq'rab'.
74Eb' li neke'paab'ank aawe saheb' sa' xch'ool naq nikine'ril,
xb'aan naq xaqxo li woyb'enihom rik'in laawaatin.
75At Qaawa', ch'olch'o chiwu naq nakatraqok aatin sa' tiikilal
ut wank xyaalal naq nikinaarahob'tesi.
76Laawusilal chik'ojob'anq taxaq linch'ool
jo' chanru xayeechi'i we laa'in aj k'anjel chawu.
77Cholinxtaw taxaq laawusilal, ut yo'yooqin,
xb'aan naq ka'ajwi' laachaq'rab' naxk'e xsahil li waanm.
78Che'kanaaq sa' xutaan eb' li q'etq'et,
li nikine'xrahob'tesi chi maak'a' xyaalal;
laa'in junelik tink'oxla laawajom.
79Che'sutq'iiq ta wik'in eb' li neke'paab'ank aawe,
eb' li neke'xk'e xch'ool chirix laataqlahom.
80Kawaq taxaq li waanm chi xpaab'ankil laachaq'rab',
re naq ink'a' xutaanal tin'elq.
-11-
81Yo chi lajk li waanm chi royb'eninkil laatenq'aal;
k'ajo' naq nin'oyb'enink rik'in laawaatin.
82Yo chi lajk xsa' li wu chi royb'eninkil laayeechi'om:
“Jo'q'e taak'ojob' li waanm?”, chankin.
83Us ta kama'in aj chik junaq chaqi tz'uum,
ab'an ink'a' nasachk sa' inch'ool laachaq'rab'.
84Jo' najtil roq xyu'am laj k'anjel chawu?
Jo'q'e taaraq aatin sa' xb'eeneb' li xik' neke'ilok we?
85Eb' li q'etq'et xe'xb'ek jun li jul re inmuqb'al,
a'eb' li ink'a' neke'xk'oxla laawajom.
86Chixjunileb' laawaatin a'aneb' yaal;
neke'raj inrahob'tesinkil chi maak'a' inmaak:
tenq'ahin, at Qaawa'.
87Kach'in aj chik maa xe'xsach linyu'am sa' xb'een li ruuchich'och';
ab'an ink'a' xintz'eqtaana laachaq'rab'.
88Xb'aan xnimal laawuxtaan chak'e inyu'am,
ut laa'in tinb'aanu chixjunil li xaye.
-12-
89At Qaawa', junelik wank laawaatin,
xaqxo xwankil sa' li choxa.
90Laawusilal wank junq'e junq'e kutan;
laa'at katk'ojob'ank re li ruuchich'och', ut a'an wank chi junelik.
91Sa' xk'ab'a' laachaq'rab' chixjunil toj wank anaqwan,
xb'aan naq li choxach'och' a'an aj k'anjel chawu.
92Wi ta laachaq'rab' ink'a' naxk'e xsahil linch'ool,
ak raj xinkamk xb'aan xyot'ik li waanm.
93Maajoq'e taasachq sa' inch'ool laawaatin:
sa' xk'ab'a' a'an nakak'e inyu'am.
94Chinaakol xb'aan naq laa'at laj eechal we,
junelik nink'e inch'ool chirix laataqlahom.
95Eb' li ink'a' useb' xna'leb' neke'raj inkamsinkil;
ab'an laa'in naxik inch'ool chirix laachaq'rab'.
96Xink'e reetal naq chixjunil wank roso'jik;
ab'an tz'aqal re ru laachaq'rab'!
-13-
97K'ajo' naq ninra laachaq'rab'!
Junes a'an nink'oxla rix rajlal kutan.
98Junelik wank sa' inch'ool laawaatin:
q'axal chik wank inna'leb' chiruheb' li xik' neke'ilok we.
99Q'axal chik nintaw inna'leb' chiruheb' chixjunil laj tzolol we,
xb'aan naq junelik nink'oxla li nakawaj.
100Q'axal chik wank inna'leb' chiruheb' li cheekel winq,
xb'aan naq ninpaab' laachaq'rab'.
101Xwisi wib' sa' xb'ehil li maa'usilal
re naq tink'uula sa' li waanm laawaatin.
102Ink'a' ninkanab' xb'aanunkil laawajom,
xb'aan naq ka'ajwi' laa'at nakattzolok we.
103K'ajo' xki'al laawaatin naq naweek'a:
naxq'ax ru xsahil li xya'al kab'.
104Sa' xk'ab'a' laawaatin jwal xintaw inna'leb';
jo'kan naq xik' nawil chixjunil li tik'ti'.
-14-
105Lochlookil xam laawaatin cho'q we laa'in:
a'an nakutanob'resink re linb'e.
106Xinye rik'in jurament, ut a'an tinb'aanu:
tinpaab', tink'anjela laachaab'il chaq'rab'.
107Q'axal ra wankin, at Qaawa':
chak'e taxaq inyu'am, jo' xayeechi'i we.
108Chak'ul taxaq li ninyeechi'i aawe sa' lintij, at Qaawa',
ut chak'ut chiwu laak'uub'ahom.
109Xiw xiw wank linyu'am chi junelik,
ab'an ink'a' nasachk sa' inch'ool laawajom.
110Xe'raj raj inra'lenkil li ink'a' useb' xna'leb';
ab'an ink'a' xinwiib'a linch'ool chi xpaab'ankil laachaq'rab'.
111Laataqlahom a'an tz'aqal li tweechani chi junelik;
a'an xnimal xsahil li waanm.
112Nink'e inch'ool chi xpaab'ankil laawajom;
a'an linq'ajkamunkil chi junelik.
-15-
113Xik' neke'wil eb' laj ka'pak'al u
ut k'ajo' naq ninra laachaq'rab'.
114Laa'at laj tenq'ahonel ut laj kolol we;
xaqxo li woyb'enihom rik'in laawaatin.
115Laa'ex li ink'a' us eena'leb', elenqex chink'atq;
twaj xpaab'ankil li xtaqlahom linYos.
116Chak'e xkawub' linch'ool jo' xaye we, ut tinyo'yooq;
ink'a' chikanaaq chi maak'a' rajb'al li woyb'enihom.
117Chinaakuutu taxaq, ut tinkole'q;
junelik tink'e inch'ool chirix laachaq'rab'.
118Laa'at nakatz'eqtaana eb' li neke'q'etok re laawaatin,
xb'aan naq junes li ink'a' us neke'xk'oxla xb'aanunkil.
119Muleb' naq nakawil li ink'a' useb' xna'leb' sa' ruuchich'och';
jo'kan naq numtajenaq ninra laataqlahom.
120Naxsiksiki rib' linjunxaqalil chawe chawu;
k'ajo' naq nachalk inxiw xb'aan laachaq'rab'!
-16-
121Xink'anjela li yaal ut li tiikilal;
minaaq'axtesi sa' ruq'eb' li neke'rahob'tesink we.
122Chat-okenq taxaq chirix laj k'anjel chawu;
ink'a' taxaq che'numtaaq sa' inb'een eb' li q'etq'et.
123Yo chi lajk xsa' li wu chi royb'eninkil intenq'ankil,
a' li kolb'a ib' li xayeechi'i we.
124Chawuxtaana ru laj k'anjel chawu jo' chanru xnimal aarahom,
ut chak'ut chiwu laachaq'rab'.
125Laa'in aj k'anjel chawu, chak'e taxaq inna'leb',
re naq tintaw ru li nakawaj.
126Ak xq'ehil anaqwan naq tatq'usuq,
xb'aan naq xe'xtz'eqtaana laawaatin.
127Jo'kan naq jwal ninra laachaq'rab';
q'axal ninra chiru li tz'aqal oor.
128Nink'e inch'ool chirix laataqlahom,
ut xik' nawil chixjunil li tik'ti'.
-17-
129Makach'in xloq'al laachaq'rab';
jo'kan naq ninpaab' chi anchal li waanm.
130Li xch'olob'ankil laawaatin naxkutanob'resi li qak'a'uxl
ut naxk'e xna'leb' li kub'enaqeb' xwankil.
131Ninte xtz'uumal we ut ninjiq' linch'ool,
xb'aan ratawankil xnawb'al xsa' laachaq'rab'.
132Sutq'in wi' chik wik'in ut chawuxtaana wu,
jo' junelik nakab'aanu rik'ineb' li neke'rahok aawe.
133Chab'eresi linyu'am jo' xayeechi'i we,
re naq ink'a' chinumtaaq sa' inb'een junaq rahilal.
134Chinaakol taxaq sa' ruq'eb' li neke'rahob'tesink,
ut laa'in tink'e inch'ool chi xb'aanunkil laawajom.
135Chikutano'q taxaq laawilob'aal sa' xb'een laj k'anjel chawu,
ut chak'ut chiwu xyaalalil laachaq'rab'.
136Chanchan roqha' li xya'al wu xb'aan li yaab'ak,
xb'aan naq nawil naq ink'a' neke'xpaab' laachaq'rab'.
-18-
137At Qaawa', jwal tiik laach'ool;
k'ajo' naq nakatraqok aatin sa' tiikilal!
138Xaxaqab' laachaq'rab' sa' tiikilal;
tz'aqal re ru ut q'axal yaal.
139Rik'in aaraab'al naxamnak linch'ool,
xb'aan naq eb' li xik' neke'ilok we xsachk sa' xch'ooleb' laawaatin.
140Numtajenaq saqenk ru laawaatin;
jo'kan naq laj k'anjel chawu q'axal naxra.
141Us ta maak'a' inwankil ut tz'eqtaananb'ilin,
ab'an ink'a' nasachk sa' li waanm laataqlahom.
142Malaajel ma'oso'jel li xtiikilal laach'ool;
laachaq'rab' a'an tz'aqal yaal.
143Xink'ul rahilal ut xyot'e'k li waanm;
ab'an xintaw xsahil linch'ool rik'in laachaq'rab'.
144Chixjunil li nakaye, a'an tiik ut xaqxo chi junelik;
chak'e taxaq inna'leb' re naq twanq inyu'am.
-19-
145Ninyaab'a laak'ab'a' chi anchal linch'ool;
chinaasume, at Qaawa', ut tinpaab' laachaq'rab'.
146Nintz'aamank nin'elajink chawu;
chinaakol, ut tinpaab' laataqlahom.
147Toj hik'ho ninwakliik ut nintz'aama intenq'ankil;
xaqxo li woyb'enihom rik'in laawaatin.
148Ninte xsa' li wu naq toj maji' nahik'e'k,
re naq tink'oxla rix laayeechi'om.
149At Qaawa', sa' xk'ab'a' laarahom chinaawab'i,
ut chak'e inyu'am jo' chanru laak'uub'ahom.
150Xe'jilok chink'atq eb' li xik' neke'ilok we;
neke'najto'k rik'in laachaq'rab'.
151Ab'an laa'at nach' wankat, at Qaawa';
chixjunileb' laachaq'rab' a'an tz'aqal yaal.
152Chalen chaq junxil ninnaw laachaq'rab':
xaxaqab' xwankil chi junajwa.
-20-
153Chawil taxaq xtoq'ob'aal wu ut chinaakol,
xb'aan naq ink'a' nasachk sa' inch'ool laachaq'rab'.
154Aatinan chiwix ut chinaatenq'a;
chak'e taxaq inyu'am jo' xayeechi'i we.
155Li ink'a' useb' xna'leb' najt wankeb' rik'in li kolb'a ib',
xb'aan naq ink'a' neke'raj xtaaqenkil laachaq'rab'.
156K'ajo' xnimal laawuxtaan, at Qaawa';
chak'e taxaq inyu'am jo' xak'uub'.
157Naab'aleb' li xik' neke'ilok we ut neke'raj inrahob'tesinkil;
ab'an ink'a' nawaj xkanab'ankil laab'e.
158Naq nink'eheb' reetal laj b'alaq', k'ajo' naq napo'k linch'ool,
xb'aan naq ink'a' neke'xpaab' laawaatin.
159Chak'e reetal, at Qaawa', q'axal ninra laachaq'rab';
chak'e inyu'am sa' xk'ab'a' laarahom.
160K'ojk'o laawaatin sa' xb'een li yaal;
xaqxo xwankil sa' xb'een li tiikilal chi junelik.
-21-
161Eb' li wankeb' xwankil neke'raj inrahob'tesinkil;
ab'an laa'in a' laawaatin ninxiwa ut nink'e xloq'al.
162Nasaho'k inch'ool rik'in laayeechi'om,
kama' junaq li xtaw chaq xnimal b'ihomal.
163Xik' nawil ut nintz'eqtaana li tik'ti'ik;
ab'an numtajenaq ninra laawajom.
164Wuqub' sut nakatinloq'oni chiru jun kutan,
xb'aan naq nakatraqok aatin sa' xyaalal.
165Jwal wankeb' sa' tuqtuukilal eb' li neke'rahok re laachaq'rab';
tik ink'a' neke'tichk'ok.
166At Qaawa', aawik'in nawoyb'eni linkolb'al;
ninpaab' ut nink'anjela laachaq'rab'.
167Nink'e inch'ool chi xb'aanunkil laawajom;
k'ajo' naq ninra li nakaye!
168Ninpaab' chixjunil laachaq'rab' ut laawaatin:
maak'a' muqmu chawu, at Qaawa'.
-22-
169Chiwulaq ta aawik'in li xyaab' inkux, at Qaawa';
chak'e taxaq inna'leb' sa' xk'ab'a' laawaatin.
170Chiwulaq ta aawik'in lintz'aamahom;
chinaakol taxaq jo' xayeechi'i we.
171Rik'in li xtz'uumal we ninpuktesi resil laaloq'al,
xb'aan naq nakak'ut chiwu laawajom.
172Li ru'uj waq' chixb'icha taxaq laawaatin,
xb'aan naq q'axal yaal chixjunil laachaq'rab'.
173Chalqat chintenq'ankil rik'in laanim uq',
xb'aan naq a' laawajom xk'ul linch'ool xpaab'ankil.
174Q'axal nawaj naq laa'at tatkoloq we, at Qaawa';
junes sa' laachaq'rab' nintaw xsahil li waanm.
175Toj tinyo'yooq taxaq re xloq'oninkil aawu,
ut laawaatin chixk'e taxaq xkawub' linch'ool.
176Jo' junaq karneer xinsachk chawu.
Kim chinsik'b'al: laa'in aj k'anjel chawu.
Ink'a' nasachk sa' li waanm laachaq'rab'.