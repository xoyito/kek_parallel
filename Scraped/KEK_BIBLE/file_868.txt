OS 6
Eb' laj Israel ink'a' neke'sutq'iik chi anchaleb' xch'ool
1“Yo'qeb', sutq'iiqo rik'in li Qaawa',
xb'aan naq A'an xrahob'tesink qe,
ab'an anaqwan tooxk'irtasi;
A'an xtiq'ok qe, ut anaqwan tooxb'an.
2Sa' wiib' kutan tixk'e wi' chik qayu'am,
ut sa' rox li kutan tooxwaklesi wi' chik re naq wanqo rik'in.
3Qasik'aq li Qaawa', qayalaq qaq'e chi xnawb'al ru.
Relik chi yaal naq taachalq qik'in jo' naq nahik'e'k li kutan;
taachalq qik'in jo' naq li hab' naxt'aqresi li ch'och' sa' li hab'alq'e”.
4“K'aru tinb'aanu aawe, a Efraín?
K'aru tinb'aanu aawe, a Judá?
Linraab'al nekeye, a'an jo' li choql toj eq'la,
jo' li xchu'ke li sa' junpaat nanume'k xb'aan li iq'.
5Jo'kan naq xintaqlaheb' li propeet chesachb'al
ut xexinkamsi rik'in li waatin.
Chanchan naq nayo'laak li saqenk
naq tinraqoq aatin sa' eeb'een.
6Li nawoyb'eni eerik'in, a'an naq tineera,
ut maawa' junes mayejak.
Maak'a' aj e naq nekek'at leemayej chiwu laa'in
wi ink'a' nekek'e inloq'al jo' Yos.
Li xmaakeb' laj Israel
7“Ab'anan jo' kixb'aanu laj Adán,
jo'kan ajwi' naq kixb'aanu lintenamit:
kixq'et linsumwank ut ink'a' kinxpaab'.
8Galahad a'an xna'ajeb' li ink'a' useb' xna'leb',
ut nujenaq chi kik'.
9Eb' laj tij a'aneb' jun ch'uut chi aj elq'
li yo'oon wankeb' chi xramb'aleb' li poyanam;
neke'kamsink ut xutaanal neke'xb'aanu
sa' li b'e naxik Sikem.
10Jwal yib'ru li kiwil sa' li tenamit Israel:
eb' laj Efraín ke'xmux li xpaab'aaleb'
ut eb' laj Israel ke'xb'on rib'eb'.
11Ut cho'q aawe, at Judá,
ak xaqxo sa' aab'een li xkutankil li tojb'amaak.