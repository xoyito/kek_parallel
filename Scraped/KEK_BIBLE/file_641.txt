PR 13
1Li alalb'ej chaab'il xna'leb' naxpaab' li xyuwa';
a'ut li kaw xjolom ink'a' naxk'e sa' xch'ool li xq'usb'al.
2Li junjunq tixk'ul xq'ajkamunkil xb'aan li xyehom;
a'ut eb' laj b'alaq' nasemsotk xch'ooleb' chirix li raaxiik'.
3Li naxk'e reetal li k'aru naxye, yo chi xkolb'al li xyu'am;
a'ut li k'ajo' naxye, xjunes naxsach rib'.
4Laj q'em narahink ut maak'a' naxtaw;
a'ut li seeb'eb' chi k'anjelak, sa' neke'wank.
5Li tiik xch'ool xik' naril li tik'ti';
li ink'a' us xna'leb' xik' na'ile'k ut xutaanal na'elk.
6Li tiikilal naxkol li winq maak'a' xmaak;
li maa'usilal naxsach laj maak.
7Wankeb' neke'yehok naq b'ihomeb',
ut maak'a' nayo'laak reheb';
ut wankeb' chik neke'yehok naq neb'a'eb',
ut maak'a' namajelo'k reheb'.
8Wankeb' li neke'xkol rix li xyu'ameb' rik'in li b'ihomal;
ab'an eb' li neb'a' maak'a' nach'i'ch'i'ink reheb'.
9Li xyu'ameb' li tiikeb' xch'ool chanchan jun lochlookil saqenk;
a'ut li ink'a' useb' xna'leb' chanchaneb' jun saqenk chupchu.
10Li q'etq'etil junes raaxiik' naxyoob';
a'ut li chaab'il k'a'uxl wank rik'ineb' li neke'xkub'si xwankil.
11Li b'ihomal li natawmank chi junpaat, sa' junpaat taa'oso'q;
li ani naxch'utub' li xtumin chi timil timil, taab'ihomo'q.
12Li ink'a' naxk'ul li k'aru naroyb'eni, naraho'k xch'ool.
Ab'an k'ajo' li sahil ch'oolej naq naqak'ul li qoyb'enihom!
13Ra tixk'ul li naq'etok aatin;
li ani naxpaab' li xchaq'rab'inkil, taaq'ajkamuuq.
14Li xk'utum li ani wank xna'leb', a'an yu'am
ut nakolok chiru li kamk.
15Li nak'ehok na'leb', taak'ehe'q xloq'al;
a'ut eb' laj b'alaq' ink'a' us te'elq.
16Li wank xna'leb', toj naxk'oxla rix li naxb'aanu;
a'ut li maak'a' xna'leb' naxk'ut li xmemil.
17Laj yehol esil li ink'a' us xna'leb' nayoob'ank raaxiik';
ab'an wi tiik xch'ool laataql, nakatrisi sa' li ch'a'ajkilal.
18Xutaanal ut neb'a'il tixtaw li ink'a' naraj q'use'k;
a'ut li naxk'e sa' xch'ool li tijb'al, taak'ehe'q xloq'al.
19K'ajo' li sahil ch'oolej naq naqak'ul li qoyb'enihom!
Eb' li maak'a' xna'leb' ink'a' neke'raj xkanab'ankil li ink'a' us.
20Li narochb'eeniheb' li chaab'ileb' xna'leb', tixtaw xna'leb';
ab'an li nawank rik'ineb' li jip, taasachq chi junwaakaj.
21Laj maak ink'a' nakanab'aak xb'aan li rahilal;
a'ut li chaab'il xna'leb' naq'ajkamuuk xb'aan li usilal.
22Li winq chaab'il naxkanab' x'erens eb' li ralal xk'ajol;
a'ut li xb'ihomal laj maak a' chik li tiik xch'ool taa'eechaninq re.
23Sa' li xk'aleb'aal li neb'a' na'elk naab'al li tzekemq;
ab'an wi maak'a' li tiikilal, taasachq chixjunil.
24Li ink'a' naxtij li ralal, ink'a' naxra;
li naxra li ralal, naxk'e xch'ool chi xtijb'al.
25Li winq chaab'il sa natzekank;
a'ut li ink'a' us xna'leb', ink'a' nanujak.