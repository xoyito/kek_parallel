IS 46
Xt'anik Babilonia
1Li yos Bel ut li yos Nebo
neke'tuuyank ut xe't'ane'k chiru ch'och'.
Eb' li yos a'in neke'iiqaak xb'aaneb' li b'uur;
k'amb'ileb' jo'eb' li iiq chirixeb' li tawajenaqeb' xul.
2Xe'eek'ank sa' xna'ajeb'
ut xe't'ane'k chiru ch'och' chi xkab'ichaleb':
ink'a' chik xe'ruuk chi wakliik,
ut eb' a'an ajwi' xe'k'ame'k sa' jalanil tenamit.
3“Ab'ihomaqin, ex ralal xk'ajol laj Jakob,
ut chejunilex aj Israel li xexkole'k:
Laa'in kin'iiqanink eere naq toj maji' nekexyo'laak,
ut junelik xink'e inch'ool cherilb'al.
4Toj sa' leetiixilal laa'inaq ajwi' leeYos;
naq ak saqaq aj chik leejolom, texinch'oolani ajwi'.
Laa'in kinyoob'tesink eere, ut toj texwil;
texinb'eresi laa'in ut texinkol.
5“Ani tineejuntaq'eeta wi' naq nekek'oxla laa'ex?
Ani teeye naq kama'an nin'ilok?
6Wankeb' neke'isink naab'al li oor sa' li xjelooleb'
ut neke'b'isok plaat sa' li peex;
chirix chik a'an neke'xsik' junaq aj tenol ch'iich'
re naq te'xyiib' junaq xyoseb'
re xwiq'ib'ankil rib' chiru jo'wi' re xloq'oninkil.
7Neke'xk'am chi paqpo sa' xb'eeneb' xtel,
neke'xxaqab' sa' xna'aj ut aran nakanaak chi junwaakaj;
ink'a' na'elk sa' xna'aj.
Us ta te'xjap reheb' chi xpatz'b'al xtenq'ankileb' chiru,
ink'a' te'sumeeq chi moko te'kole'q chiru li rahilal.
8“Chijultiko'q eere a'in ut k'oxlahomaq rix;
chiwanq eek'a'uxl, ex aj q'etol aatin.
9Jultikaq eere li k'aru kik'ulmank chaq junxil.
Laa'in li Yos, ut maak'a' chik junaq;
laa'in li Qaawa', ut maajun juntaq'eetin wi'.
10Laa'in ninye chi rub'elaj li taak'ulmanq moqon,
ut ninye resil xb'enwa li toj maji' nak'ulmank.
Laa'in ninye: Li k'uub'anb'il inb'aan taa'uxmanq;
ut chixjunil li nawaj xb'aanunkil, tinb'aanu.
11Sa' xjayal releb'l saq'e xinb'oq chaq jun li winq,
li taachalq chaq sa' jun najtil tenamit jo' li t'iw
ut tixb'aanu chixjunil li wajom.
Ak jo'kan xinye, ut jo'kan tinb'aanu;
kama'an xink'uub', ut jo'kan naq taa'uxmanq.
12Ab'ihomaqin, laa'ex li kaw eejolom,
li najt wankex rik'in li kolb'a ib':
13Chi seeb' tinchalq chekolb'al;
ak xnach'ok chaq li kolb'a ib',
moko taab'ayq ta chaq.
Tinyeechi'i arin Sión li kolb'a ib'
cho'q re laj Israel li nintaw wi' linloq'al.