PR 21
1Li xk'a'uxl li awab'ej chanchan jun nima',
li nak'ame'k xb'aan li Yos b'arwi' naraj A'an.
2Li junjunq naxk'oxla naq us chixjunil li naxb'aanu;
ab'an li Qaawa' naxnaw li k'aru wank sa' li ch'oolej.
3Xb'aanunkil li usilal ut li tiikilal,
q'axal loq' cho'q re li Qaawa'
chiru chixjunil li k'atb'il mayej.
4Li q'etq'etil ut li nimob'resink ib' a'an maak.
Jo'kan ajwi' li xk'a'uxeb' li ink'a' useb' xch'ool.
5Li k'aru k'oxlanb'il rix chi chaab'il, q'axal us na'elk;
a'ut li na'uxmank sa' junpaat, taajuk'e'q chi junwaakaj.
6Li b'ihomal sik'b'il rik'in b'alaq'ik, maak'a' na'ok wi';
a'an chanchan li sib' cho'q reheb' li neke'xsik' li kamk.
7Li raaxiik' nasachok reheb' li ink'a' useb' xna'leb',
xb'aan naq ink'a' neke'wank sa' tiikilal.
8Li xb'e li ink'a' us xna'leb', a'an yokos ru;
li xk'anjel li chaab'il xch'ool, a'an tz'aqal re ru.
9Jwal us li wank sa' kuukil ochoch
chiru li wank sa' chaab'il kab'l rochb'een junaq josq' aj ixq.
10Li ink'a' us xna'leb' junes maa'usilal naxik wi' xch'ool;
maajun sut naril xtoq'ob'aal ru li ras riitz'in.
11Charap chi tz'uum li q'etq'et,
ut eek' chik wanq li kach'in xna'leb'.
Ab'anan wi seeb' laak'a'uxl,
tz'aqal laaq'usb'al re naq taatzol aawib'.
12Li Yos tiik xch'ool naxk'e reetal li rochoch li ink'a' us xna'leb',
ut naxsach ru chi junwaakaj.
13Li ink'a' naruxtaana ru li neb'a' naq wank sa' rahilal,
ink'a' ajwi' taatenq'aaq naq tixpatz' usilal.
14Li sihink sa' muqmu naxkotz li josq'il
wi nak'eemank sa' xq'ehil.
15Naq wank li tiikilal,
nasaho'k li tiik xch'ool;
ab'anan cho'q reheb' li ink'a' useb' xna'leb',
a'an xiw xiw wank.
16Li naxkanab' xb'aanunkil li chaab'ilal,
sa' junpaat taachalq li kamk sa' xb'een.
17Li naxik xch'ool chirix li jo'maajo'il na'leb', taaneb'a'o'q;
li nawulak chiru li b'iin ut li sununkil b'an, maajoq'e taab'ihomo'q.
18Li ink'a' us xna'leb' ut laj b'alaq'
te'rahob'tesiiq cho'q ruuchileb'
li tiikeb' xch'ool ut li chaab'ileb' xyu'am.
19Jwal us li wank sa' chaqich'och'
chiru li wank sa' chaab'il kab'l
rochb'een junaq josq' aj ixq.
20Sa' rochoch li wank xna'leb'
wank b'ihomal ut sununkil b'an;
a'ut li maak'a' xna'leb'
yal naxb'atz'unle li xtumin.
21Li naxsik' li tiikilal ut li chaab'ilal,
tixtaw li yu'am ut li sahilal.
22Li wank xna'leb' na'ok chi yalok rik'in jun kawub'resinb'il tenamit,
ut naxjuk' li xsuttz'akil li k'ojk'o wi' xch'ooleb'.
23Li chaab'il na'aatinak ut naxra li ru'uj raq',
naxkol rib' chiru li rahil ch'oolej.
24Aj rahob'tesinel, q'etq'et ut aj eetz'unel,
a'an nayeemank re
li naxnimob'resi rib' chiruheb' li ras riitz'in.
25Laj q'em chixjunil nach'ume'k wi' xch'ool,
ab'anan ink'a' naraj k'anjelak;
26chixjunil naxrahi rajlal kutan.
A'ut li tiik xch'ool nasihink
chi maak'a' naxpatz' cho'q reeqaj.
27Li Qaawa' naxtz'eqtaana
li xmayejeb' li ink'a' useb' xch'ool.
Ma toja' ta chik
naq yal kab' rix xch'ooleb' naq neke'xk'e?
28Li testiiw aj b'alaq' taasache'q ru;
a'ut li nayehok li yaal, taakanab'aaq chi aatinak.
29Li ink'a' us xna'leb',
naxb'aanu rib' naq kaw xch'ool;
a'ut ka'ajwi' li nawank sa' li tiikilal
k'ojk'o xch'ool xb'aan naq maak'a' xmaak.
30Chiru li Qaawa' maak'a' na'ok wi'
li chaab'il na'leb', li seeb'al k'a'uxej ut li na'leb'ak.
31Nakawresimank li kawaay cho'q re xkutankil li yalok,
ab'anan a' li Qaawa' nak'ehok li q'axok u.