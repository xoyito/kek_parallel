HAB 1
1Li moy u li kik'utb'esiik xb'aan li Qaawa' chiru laj Habakuk, li propeet.
Li propeet nawech'ok rik'in li Qaawa'
2At Qaawa', jo' najtil chik japjo'q we
chi xpatz'b'al intenq'ankil aawe
chi ink'a' nikinaawab'i?
Toj jo'q'e yooqin chi jitok xb'aan li raaxiik'
chi ink'a' tatchalq chi qakolb'al?
3K'a'ut naq nakak'e chiwil li maa'usilal ut li raaxiik' a'in?
K'ajo' li rahilal ut li elq'ak!
Yalaq b'ar wank li wech'ij ib' ut li yalok.
4Ink'a' napaab'aak li chaq'rab'
ut ink'a' chik na'uxmank li tiikilal.
Li ink'a' us xna'leb' naxch'i'ch'i'i li tiik xch'ool
ut naxjal xyaalal li k'ulub'ej.
Li xsumehom li Qaawa'
5“Ilomaqeb' li tenamit ut k'ehomaq reetal
eb' li yookeb' chi sutuk eere -chan li Qaawa'-.
Ka'yahomaqeb' ut chisachq leech'ool.
Ok we chi xb'aanunkil jun sachb'ach'oolej sa' eeyanq:
wi ta taaseeraq'iiq eere, ink'a' raj teepaab'.
6Ok we chi xwaklesinkil chaq eb' laj Kaldeha sa' eeb'een:
a'an jun tenamit q'axal josq' ut junelik yo'oon wankeb'
chi xik yalaq b'ar sa' ruuchich'och'
chi reechaninkileb' li na'ajej li moko reheb' ta.
7Q'axal kaweb' rib' ut xiwajel rilb'aleb',
ut ka'ajwi' li xchaq'rab'eb' ut li xwankilaleb' neke'xpaab'.
8Li xkawaayeb' jwal kaw neke'aanilak chiruheb' li hix,
ut rajawal josq'eb' chiruheb' laj xojb' sa' li chaqich'och'.
Numtajenaq xk'ihaleb' laj puub'
ut toj najt ajwi' neke'xchap raanileb' chi yalok;
chanchaneb' li t'iw li naxkut rib' sa' xb'een li xtzak.
9Neke'xjuk' chixjunil b'arwi' neke'nume'k;
q'axal xiwajel rilb'aleb'
ut k'ajo' li poyanam neke'xchap
jo' xk'ihaleb' li samahib' chire li palaw.
10Neke'reetz'u eb' li awab'ej
ut neke'xse'e li xninqaleb' ru winq.
Maak'a' na'ok wi' eb' li kawub'resinb'il ochoch chiruheb',
xb'aan naq neke'xtuub' li ch'och' cho'q xtaqleb'aaleb'
ut neke'reechani eb' li tenamit.
11Neke'nume'k jo' li kaqsut-iq';
chirix chik a'an neke'sachk
chi k'ojk'o xch'ooleb' rik'in li xkawilaleb':
a'an tz'aqal neke'xk'e cho'q xyoseb'”.
Jun sut chik li propeet nawech'ok rik'in li Qaawa'
12At Qaawa', ma ink'a' tab'i' ak wankat chalen chaq q'e kutan,
at inSantil Yos li ink'a' kaamel?
At Qaawa' ut aj k'aak'alehomat we,
laa'at xatk'ehok xkawilaleb' laj Kaldeha
chi raqok aatin sa' qab'een
re naq tqatoj rix li qamaak.
13Li xtiikilal laach'ool xik' naril li maa'usilal;
ink'a' nakakuy rilb'al li maa'usilal.
K'a'ut naq maak'a' nakaye
chirixeb' li neke'rahob'tesink,
eb' li yookeb' chi xsachb'al ruheb' li jwal chaab'ileb' chiruheb' a'an?
14K'a'ut naq nakakanab'eb' li poyanam xjuneseb'
jo'eb' li kar sa' li palaw,
jo'eb' li xul li maak'a' aj eechal reheb'?
15Eb' laj Kaldeha neke'xchap laatenamit
jo' tawi' li kar sa' ruq'eb' laj kar:
neke'xnat' sa' li xyooyeb';
ut naq neke'ril a'an,
k'ajo' naq nasaho'k sa' xch'ooleb'.
16Jo'kan naq laj kar taamayejaq chiru li xyooy
ut tixk'at li pom chiru li xluch b'aq,
xb'aan naq sa' xk'ab'a' a'an wank xwa ruk'a'
chi chaab'il ut chi numtajenaq.
17Ma toj yooqeb' laj Kaldeha chi xchapb'aleb' li tenamit
ut yooqeb' chi kamsink poyanam
chi ink'a' neke'ril xtoq'ob'aal ruheb'?