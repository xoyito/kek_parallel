JOB 37
1Naq nawil li kaqsut-iq',
ninxiwak ut nasiksotk linch'ool.
2Ab'ihomaq li kaaq, a'an xyaab' xkux li Qaawa',
a'an xkawilal xyaab' xkux.
3Li Yos naxtaqla li raq'kaaq chi repok sa' chixjunil li choxa,
ut nawulak toj sa' xmaril li choxach'och'.
4Chirix a'an na'ab'imank xyaab' xkux li Qaawa',
kaw naxerok li kaaq;
ut naq na'eek'ank a'an,
ink'a' naxkanab' repok li raq'kaaq.
5Naq li Yos na'aatinak rik'in xyaab' li kaaq,
naxb'aanu sachb'ach'oolej;
na'uxmank xninqal b'aanuhom,
li maa'ani naru natawok ru.
6Naxye re li xchu'ke naq taakub'eeq sa' ruuchich'och',
ut naxtaqla chaq li kawil hab'.
7Chi jo'kan chixjunileb' te'kanaaq sa' rochocheb'
ut te'xk'e reetal li xnimal xwankil li Qaawa'.
8Eb' li xul neke'xik sa' li xsokeb'
ut neke'xmuq rib' sa' li xjuleb'.
9Nawakliik chaq li kaqsut-iq' sa' xjayal rokeb'l iq',
ut nachalk chaq li ke sa' xjayal releb'l iq'.
10Na'apusink li Qaawa', ut nak'ub'laak li ratz'amke;
naxpeka rib' chixjunil li ha'.
11Rik'in raatin li Yos eb' li choql neke'nujak chi hab'
ut neke'xik yalaq b'ar rochb'een li raq'kaaq.
12Nareplotk li xsaqenkil chiru chixjunil li choxa,
ut naxpaab' li xtaqlahom li Qaawa' chiru li choxach'och',
13a' yaal ma re xrahob'tesinkil li ruuchich'och'
malaj re rosob'tesinkil.
14Ab'i a'in, a Job,
ut k'e reetal li sachb'ach'oolej naxb'aanu li Qaawa'.
15Ma nakanaw laa'at
chanru naq li Yos naxb'aanu chixjunil a'in?
Chanru naq li raq'kaaq nalemtz'uno'k sa' li choql?
16Ma nakanaw laa'at chanru neke'heelank eb' li choql sa' xb'een li iq'?
A'an nak'utunk wi' li xnimal xseeb'al xk'a'uxl li Yos.
17Laa'at nakakuy li tiq sa' laawaq',
naq li saq'e naxtiqwob'resi li ch'och'.
18Ma xatenq'a tab'i' li Yos chi xyiib'ankil li choxa,
chi xhelb'al li choxa sa' xna'aj,
jo' jun perel chi ch'iich' li nalemtz'unk?
19Ye qe k'aru tqaye re li Yos,
xb'aan naq laa'o ink'a' naqanaw.
20Laa'in ninxiwak chi aatinak rik'in,
xb'aan naq mare tixsach wu.
21Jun k'amok ink'a' xk'utunk li saq'e,
xmuqunk sa'eb' li choql;
ab'an nachalk li iq' ut xkutano'k wi' chik.
22Anaqwan sa' xjayal releb'l iq' na'elk chaq li saqenk:
a'an li Qaawa' yo chi chalk rik'in xnimal xloq'al.
23Laa'o ink'a' nokooruuk chi wulak toj rik'in li Nimajwal,
xb'aan naq nim xwankil ut xtiikilal xch'ool;
ink'a' nanumtaak sa' xb'een anihaq.
24Jo'kan naq naxiwaak ru xb'aaneb' li poyanam.
Jo'k'ihaleb' wankeb' xna'leb' tento naq te'roxloq'i.