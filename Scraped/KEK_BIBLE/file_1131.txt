TT 2
Xk'eeb'al xna'leb'eb' laj paab'anel
1A'ut laa'at chak'utaq li xk'ulub' tzole'k chirix li chaab'il na'leb'. 2Chaye reheb' li cheekel winq naq che'xnawaq wank sa' xyaalal, wanqeb' xna'leb', yaalaq ru li raatineb', chaab'ilaqeb' xch'ool sa' li paab'aal ut sa' li rahok, kawaqeb' sa' li kuyuk.
3Jo'kanaqeb' ajwi' li cheekel ixq: che'wanq xloq'aleb' li xyu'am jo' xk'ulub'eb' laj santil paab'anel; maawa'aqeb' aj yoob'anel aatin chi moko aj kalajenaqeb', a'anaqeb' b'an aj k'utul re li chaab'ilal, 4re te'xk'ut chiruheb' li saaj ixaqilb'ej xraab'aleb' li xb'eelom jo'wi' eb' li ralal xk'ajol. 5Yaalaq ru li raatineb', saqaq ru li xyu'ameb', che'xch'oolani xsa' li rochocheb' ut chaab'ilaqeb'; che'paab'anq chiru li xb'eelomeb' re naq li Raatin li Yos ink'a' sachb'ilaq xwankil.
6Chak'e ajwi' xna'leb'eb' li saaj winq re naq te'wanq sa' tiikilal sa' chixjunil. 7Chak'e aawib' chi xk'amb'aleb' xb'e sa' chixjunil li chaab'il k'anjel: rik'in li tz'aqal tij, rik'in xloq'al laayu'am, 8chaab'ilaq laawaatin ut maak'a'aq aaq'usb'al, re naq taaxutaanaq li xik' na'ilok qe xb'aan naq maak'a' k'aru ink'a' us truuq tixye chiqix.
9Eb' laj loq'b'il k'anjel che'paab'anq chiruheb' laj eechal reheb' rik'in chixjunil, che'xb'aanu li te'taqlaaq wi' ut me'sumenk; 10me'elq'ak, anchalaq b'an xch'ooleb' chi k'anjelak sa' tiikilal re naq sa' chixjunil taak'ehe'q xloq'al li xk'utum li Yos laj Kolol qe.
11Xb'aan naq ak xk'utunk li xnimal rusilal li Yos chiruheb' chixjunil: 12naxk'ut chiqu xtz'eqtaanankil li maa'usilal ut li narahimank ru sa' ruuchich'och', sa' xyaalal b'an chiwanq li qayu'am, sa' tiikilal ut paab'ank sa' li ruuchich'och' a'in. 13Yooko chi xyo'oninkil naq tixk'utb'esi rib' li xloq'al li Kristo Jesus, a'an li qaNimajwal Yos ut aj Kolol qe, li qasahilal ut qoyb'enihom. 14A'an kixq'axtesi rib' sa' qak'ab'a' laa'o re qakolb'al chiru chixjunil li maa'usilal, jo'wi' re reechaninkil jun xtenamit saq ru xch'ool, q'axtesinb'ilaq chi xb'aanunkil li us.
15Kama' a'an tat-aatinaq, chak'eheb' xna'leb' ut chaq'useb' chi wanq aawankil. Maa'ani chitz'eqtaananq aawe.