EK 10
1Jun kamenaq utz' naxk'e chi tz'eqe'k jun sek'aq chi sununkil b'an. Jo'kan ajwi' kach'in li memil na'leb' q'axal chik nak'eemank reetal chiru li na'leb' jwal loq'.
2Li ani wank xna'leb', junelik naxik xch'ool chirix li us, ab'an li maak'a' xna'leb' naxik xch'ool chirix li ink'a' us. 3Sa' chixjunil li naxb'aanu li jip, nak'utunk li xmajelal xna'leb', us ta naxye naq eb' li junch'ol chik maak'a'eb' xna'leb'.
4Wi taajosq'o'q sa' aab'een li wank xwankil, mich'inank aach'ool. Relik chi yaal wi wank aakuyum, naru taak'uub' ru li xninqal ch'a'ajkilal.
5Jun chik li ch'a'ajkilal xwil laa'in sa' ruuchich'och', ut nachalk rik'ineb' li wankeb' sa' li chaq'rab': 6xink'e reetal naq eb' li maak'a' neke'xnaw wankeb' xninqal ru k'anjel, ut eb' li wankeb' xk'a'uxl ink'a' chaab'il li k'anjel neke'k'ehe'k reheb'. 7Xwileb' aj mun chi xik chirix kawaay, ut eb' li xninqal ru winq yookeb' chi xik chi roqeb' chanchaneb' laj mun.
8Li nab'ekok jul, taat'ane'q chisa'.
Li ani tixjor li tz'ak, taatiwe'q xb'aan li k'anti'.
9Li natuqub'ank ru pek,
mare tixtiq' rib' chiru.
Li natz'irok si',
mare tixyok' rib'.
10Wi naxereto'k li ch'iich' ut ink'a' nak'eemank xq'esnal,
tento naq kaw chik tatyok'oq chiru.
Q'axal us xb'aanunkil chixjunil
sa' xyaalal ut rik'in chaab'il na'leb'.
11Maak'a' rajb'al naq wank li nanahualink,
wi li k'anti' natiwok naq maji' nahualinb'il.
12Naq na'aatinak li wank xna'leb',
sa neke'rab'i chixjunileb'.
Ab'an li jip naxsach rib' rik'in li naxye.
13Naxtikib' aatinak rik'in memil aatin,
ut naraqe'k rik'in xyeeb'al li maak'a'il na'leb'.
14Li jip k'ajo' nawulak chiru aatinak,
ab'an maajun naru tixye k'aru taak'ulmanq wulaj kab'ej.
K'aru chalk re sa' qab'een?
Maa'ani nanawok re.
15Maak'a' rajb'al naq li jip tixtawasi rib' chi k'anjelak,
xb'aan naq chi moko naxnaw li b'e naxik sa' li tenamit.
16Toq'ob' ru li tenamit wank x'awab'ej toj saaj,
jo'wi' junes ninq'ehik neke'xk'oxla li wankeb' xwankil aran.
17Ab'anan us xaq re li tenamit
li wank x'awab'ej chaab'il xch'ool,
ut eb' li wankeb' xwankil neke'wa'ak sa' xhonalil
re xtawb'al wi' chik xkawilal roq ruq'eb',
ut ink'a' yal re kalaak.
18Wi aj q'emat, taat'ane'q li xb'een laawochoch;
ut wi ink'a' nakawaj k'anjelak, chixjunil li ochoch taat'ane'q sa' aab'een.
19Li wa'ak ut li uk'ak neke'k'ehok sahil ch'oolej;
ut li tumin naxk'uub' chixjunil.
20Maaye yib' aj aatin chirix li awab'ej,
us ta aajunes;
mat-aatinak chirix li b'ihom
chi moko sa' laawarib'aal,
xb'aan naq eb' li aatin chanchaneb' li xul neke'rupupik:
sa' junpaat taanawmanq chixjunil.