SAL 9
Xyoxinkil li Qaawa' tiik xch'ool
1Re li xjolomileb' laj b'ichanel. Rik'in xolb' ut aarp. Xsaalm laj David.
2At Qaawa',
chi anchal linch'ool twaj xnimankil laak'ab'a',
tinpuktesi resil eb' li xninqal ru aab'aanuhom.
3At Nimajwal Yos, twaj xyeeb'al aawe li xsahil linch'ool,
twaj xb'ichankil aawu re xnimankil aaloq'al.
4Eb' li xik' neke'ilok we xe'q'ajk chirixeb',
xe't'ane'k ut xlaje'oso'k chawu.
5Xb'aan naq xinaakol sa' li raqb'a aatin,
xachunub' aawib' sa' laak'ojarib'aal,
laa'at li nakatraqok aatin sa' tiikilal.
6Xaq'useb' li tenamit
ut xasach ru li ink'a' useb' xch'ool;
xasacheb' xk'ab'a' chi junajwa.
7Eb' li xik' neke'ilok aawe xlaje'oso'k:
maak'a' chik xpatz'b'aleb' anaqwan;
xajuk' xwankileb' li xtenamit,
ut xe'kanaak chi po'lemil chi junajwa.
8Li Qaawa' na'awab'ejink chi junelik,
naxk'uub' li xk'ojarib'aal re li raqb'a aatin.
9Naraqok aatin sa' tiikilal sa' xb'een li ruuchich'och',
sa' xyaalalil naxb'eresiheb' li tenamit.
10Li Qaawa' naxk'aak'ale li rahob'tesinb'ileb',
a'an li nak'aak'alenk reheb' sa' xq'ehil li rahilal.
11Aawik'in taxaq kawaqeb' xch'ool chixjunil li neke'nawok laak'ab'a',
xb'aan naq ink'a' nakakanab'eb' xjunes li neke'sik'ok aawe, at Qaawa'.
12B'ichahomaq xloq'al li Qaawa' li nak'ojlaak aran Sión,
puktesihomaq resil li xninqal ru xb'aanuhom sa'atqeb' li tenamit.
13Xb'aan naq jultik re li neke'kamsink ras riitz'in,
ut ink'a' nasachk sa' xch'ool li xyaab' xkuxeb' li toq'ob'eb' ru.
14At Qaawa', chawuxtaana wu,
chawil taxaq li rahilal wankin wi' xb'aaneb' li xik' neke'ilok we;
chinaawisi taxaq rub'el xwankil li kamk,
15re naq tinpuktesi resil laawusilal sa' rokeb'aal li tenamit Jerusalén,
ut tinninq'ehi naq laa'at xinaakol.
16Eb' li tenamit xe'sub'e'k sa' li jul ke'xyiib',
ut eb' li roq xe't'il sa' li ra'al ke'xmuq.
17Li Qaawa' xk'ut rib' ut xraqok aatin:
xb'ach'le rib' laj maak sa' li xb'aanuhom li ruq'.
18Xikaqeb' sa' xb'alb'a li ink'a' useb' xna'leb',
chixjunileb' li tenamit li kisachk li Yos sa' xch'ooleb'!
19Xb'aan naq A'an ink'a' nasachk li neb'a' sa' xch'ool chi junelik;
maajoq'e taakanaaq chi maak'a' rajb'al li royb'enihomeb' li toq'ob'eb' ru.
20Waklin, at Qaawa', ut minumtaak li winq sa' aab'een,
chiraqmanq aatin sa' xb'eeneb' li tenamit chawu laa'at.
21Oksiheb' xxiw, at Qaawa';
che'xtawaq ru chixjunileb' li poyanam
naq yal winqeb' ut maak'a'eb' xwankil.