2 KO 6
1Jo'kan utan, laa'o aj k'anjel qochb'een li Yos, naqatz'aama naqelaji naq ink'a' taxaq chek'ul li rusilal li Yos chi maak'a' rajb'al, 2xb'aan naq naxye:
“Sa' chaab'il kutan xatwab'i,
sa' xkutankil li kolb'a ib' xatintenq'a”.
Chek'e reetal, a'an a'in li kutan q'axal chaab'il, a'an a'in xkutankil li kolb'a ib'!
3Maajun wa naqaluktesi xch'ool anihaq, re naq ink'a' te'xwech' rix li qak'anjel. 4Chixjunil li naqab'aanu, naxk'ut naq laa'o aj k'anjelo chiru li Yos: q'axal naqakuy li rahob'tesiik, li raasa, li ch'a'ajkilal, 5li rape'k chi tz'uum, li wank sa' tz'alam, li mululij ib', li tawasiik, li yo'lek ut li kuyuk tz'okaak. 6Naqak'ut ajwi' a'an rik'in xsaqal ru li qach'ool, rik'in qachaab'il k'a'uxl, xnimal qakuyum, usilal, rik'in Santil Musiq'ej ut rik'in tz'aqal rahok, 7rik'in xyeeb'al li yaal, rik'in xwankil li Yos, rik'in xk'anjelob'aal li tiikil ch'oolej chi qanim ut chi qatz'e.
8Wan naq naterq'usiik qawankil ut wan naq nokootz'eqtaanaak; wan naq nokooq'ab'aak ut wan naq chaab'il nayehe'k chiqix. Neke'xye naq aj b'alaq'o, ab'an naqaye li yaal; 9jo'ko li ink'a' nanawe' qu, ab'an nawb'il qu chi us; jo'ko li yooko chi kamk, ab'an yo'yooko. Rahob'tesinb'ilo, ab'an ink'a' kamsinb'ilo; 10ra wanko, ab'an junelik sa sa' qach'ool; wanko sa' neb'a'il, ab'an naqab'ihomob'resi naab'aleb'; chanchan wi' maak'a' wank qe, ab'anan chixjunil wank qe.
Xk'eeb'al xna'leb'eb' laj Korinto
11Ex aj Korinto, xexqaatina chi tz'aqal yaal ut xqate li qach'ool cheru. 12Nimla na'ajej wank cho'q eere sa' li qaanm, ab'an leech'ool laatz' wank cho'q qe laa'o. 13Jo'kex li walal naq yookin cheraatinankil: k'ehomaq reeqaj leeraab'al qab'aan ut tehomaq ajwi' leech'ool laa'ex!
14Meelaq'ab' eerib' rik'ineb' li maak'a' neke'xpaab', re riiqaninkil li moko eek'ulub' ta. K'aru wank re li tiikilal rik'in li maa'usilal? Ma truuq tab'i' taawanq sa' komonil li saqenk rik'in li aak'ab'? 15Chanru naq te'wanq chi sum'aatin li Kriist ut laj tza? K'aru tixwotz laj paab'anel rik'in li maak'a' naxpaab'? 16K'aru wank re li rochoch li Yos rik'ineb' li yal k'oxlanb'il yos? Xb'aan naq laa'o tz'aqal rochoch li yo'yookil Yos, jo' yeeb'il chaq xb'aan:
“Tinwanq rik'ineb' ut tinb'eeq sa' xyanqeb';
laa'inaq li xYoseb' ut a'anaqeb' lintenamit”.
17Jo'kan utan, “elenqex sa' xyanqeb'
ut jek'omaq eerib' rik'ineb', chan li Qaawa'.
Meech'e' li k'a'aq re ru tz'ajn ru.
Toja' naq laa'in texink'ul:
18laa'inaq leeyuwa' ut laa'exaq li walal ink'ajol,
chan li Qaawa' nim xwankil”.