JOB 21
Li xwaq xsumehom laj Job
1Laj Job kichaq'ok chi jo'ka'in:
2Ab'ihomaq chi us li waatin,
ka'aj taxaq chi jo'kan teek'ojob' inch'ool.
3Kuyumaq wan chik wab'inkil,
ut naq tinraqe'q, naru tineese'e.
4Moko chirix ta winq yookin chi jitok;
wank xyaalal naq ra sa' inch'ool.
5K'ehomaq reetal li ok we xyeeb'al,
ut texkanaaq chi sachsooq leech'ool.
6K'ajo' naq ninxiwak ut ninsiksotk
naq nink'oxla a'an!
7K'a'ut naq toj yo'yookeb' li ink'a' useb' xna'leb'?
Neke'tixk chi k'ajo'eb' xwankil.
8Maak'a' nach'i'ch'i'ink reheb' rochb'eeneb' li ralal xk'ajol,
ut toj neke'ril chi k'iik li ri xmameb'.
9Sa wankeb' sa' rochocheb', chi maak'a'eb' xxiw,
ut ink'a' neke'xyal li xrahob'tesihom li Yos.
10Rajlaleb' chi k'ihank eb' li xketomq,
ut maajun reheb' naxtz'eq li ral.
11Sa neke'b'atz'unk ut neke'pisk'ok eb' li xkok'al,
jo'keb' li kok' karneer.
12Neke'b'ichank ut neke'xajok chi saheb' sa' xch'ool,
chi rab'inkil xyaab' li aarp, li xolb' ut li tzojtzoj tun.
13Sa wankeb' chiru li xyu'ameb'
ut neke'kamk sa' tuqtuukilal.
14Neke'xye re li Qaawa': “Kanab'o qajunes,
ink'a' naqaj xnawb'al laachaq'rab'.
15Ani li Nimajwal Yos naq took'anjelaq chiru?
K'aru tqataw chirix re tqapatz' li xk'ab'a'?”.
16Neke'xk'oxla naq sa' ruq'eb' wank chixjunil,
a'ut laa'in ink'a' nink'oxla kama' eb' a'an.
17Jar sut eb' li ink'a' useb' xna'leb' xe'kanaak sa' aak'ab'?
Jo'q'e xe'wank jun sutaq sa' rahilal
malaj xjosq'o'k ta li Qaawa' ut xrahob'tesiheb'?
18Ma xe'cha'cha'iik tab'i' jun sutaq
jo' nak'ame'k li k'im xb'aan li iq',
jo' nasaapuuk li xmoqoj ixim xb'aan li kaqsut-iq'?
19Nayeemank naq li Yos naxrahob'tesi eb' li alalb'ej xmaakeb' li xyuwa',
ab'anan jwal us raj
naq a' li ink'a' us xna'leb' tixtoj rix li xmaak,
re naq tixjal ru li xyu'am.
20A'an tento tixk'ul li rahilal
ut treek'a xjosq'il li Nimajwal Yos.
21K'a' chik naraj re li k'aru te'xk'ul eb' li ralal xk'ajol,
naq ak xkamk ut xraqe'k li xyu'am?
22Ab'an ani taayehoq re li Yos k'aru tixb'aanu?
Li Qaawa' a'an naraqok aatin
sa' xb'eeneb' ajwi' li wankeb' xwankil sa' choxa.
23Wankeb' neke'kamk chi toj kaweb' rib',
wankeb' sa' sahilal ut tuqtuukilal,
24ninqeb' xtib'el ut b'ihomeb' chi us.
25Wankeb' chik neke'kamk sa' nimla rahil ch'oolej,
chi maajun wa xyalomeb' li sahil wank.
26Ab'anan juntaq'eet neke'kanaak chixjunileb':
neke'kamk ut neke'motzo'ink.
27Ninnaw chi us k'aru yookex xk'oxlankil:
yookex xk'uub'ankil li rahilal chiwix.
28Yookex xyeeb'al: “K'aru xkanaak wi' li rochoch li winq a'an?
B'ar xkoho li xmuheb'aal li winq a'an
jwal kaw rib' ut yib'ru xna'leb'?”.
29Ma ink'a' xex'aatinak rik'ineb' laj b'ihaaj?
Ma ink'a' xerab'i li neke'xye:
30“Sa' xkutankil li raaxiik', nakole'k li ink'a' us xna'leb';
naq li Yos najosq'o'k, maak'a' naxk'ul laj maak”?
31Ani nawech'ok re rik'in li naxb'aanu li ink'a' us xch'ool?
Ani nak'ehok re chi xtojb'al rix li xmaak?
32Ut naq nak'ame'k chi muqe'k,
chixjunileb' li poyanam neke'ochb'eenink re:
wan neke'xik chiru ut wan neke'xik chirix.
33Chirix chik a'an neke'xk'aak'ale
naq ak wank sa' li xmuqleb'aal.
Jwal q'un li ch'och' namuqe'k wi'!
34K'a'ut naq nekeraj xk'ojob'ankil inch'ool chi maak'a' xyaalal,
ut junes tik'ti' nekeye we?