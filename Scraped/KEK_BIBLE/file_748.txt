JR 3
Li yot'b'ach'oolej ut li jalb'ak'a'uxl
1“Qayehaq: wi junaq winq naxkanab' li rixaqil
ut li ixq na'elk ut nasumlaak rik'in jalan chik,
ma naru taasutq'iiq wi' chik rik'in li xwank cho'q xb'eelom?
A'an q'axal xutaanal cho'q re chixjunil li tenamit.
Jo'kan b'i', a Israel, laa'at xamux aawib' rik'in naab'aleb' li xe'rahink aawu,
ut anaqwan taawaj wi' chik sutq'iik chaq wik'in!
2Taqsi laawilob'aal sa' xjayal eb' li tzuul ut k'e reetal:
ma wank junaq na'ajej ink'a' xatyumb'eetak wi'?
Chire b'e xachunub' aawib' royb'eninkileb' li neke'rahink aawu,
chanchanat junaq ixq aj Arabia sa' li junesal na'ajej,
ut xatz'ajni ru chixjunil li tenamit rik'in laamaa'usilal ut yumb'eetak.
3Aab'aan laa'at naq ink'a' chik naxk'e li hab' sa' xq'ehil;
kama'at tz'aqal junaq aj yumb'eet,
tik ink'a' nakatxutaanak b'ayaq.
4Toje' jun k'amok xaye we: «At inyuwa',
laa'at li wamiiw chalen chaq sa' linsaajilal,
5ma toj yooq tab'i' junelik laajosq'il sa' inb'een?
Ma tik maajoq'e toxraqe'q laajosq'il?», chankat.
Jo'ka'in xaye ut, chirix a'an,
xab'aanu chixjunil li maa'usilal li xk'e rib' chawu”.
Li Qaawa' kixb'oqeb' laj Israel ut eb' laj Judá chi xyot'b'al xch'ooleb'
6Naq toj wank chi awab'ejil laj Josías, li Qaawa' kixye we: “Ma xak'e reetal li xb'aanu laj Israel, laj q'etol aatin? Xkoho sa' xb'eeneb' chixjunil li tzuul jo'wi' rub'elatq li ninqi che' re xmuxb'al rib' aran. 7Sa' inch'ool laa'in naq, chirix chixjunil a'an, taasutq'iiq chaq wik'in, ab'an ink'a' kisutq'iik chaq. Naq laj Judá, laj b'alaq', kiril a'an, 8kixk'e reetal naq kintz'eqtaana laj Israel, laj q'etol aatin, ut kinjach wib' rik'in, xb'aan chixjunil li maa'usilal kixb'aanu. Ab'an laj Judá, laj b'alaq', ink'a' kixutaanak ut ki'ok ajwi' a'an chi xb'aanunkil li maa'usilal. 9Maak'a' xxutaan chi xmuxb'al rib'; ut kixtz'ajni ru chixjunil li tenamit naq ki'ok chi xloq'oninkil ru li yos yiib'anb'il rik'in pek ut che'. 10Chirix chixjunil a'an, laj Judá, laj b'alaq', ink'a' ajwi' kisutq'iik chaq wik'in chi anchal xch'ool, junes rik'in b'an b'alaq'il”, chan li Qaawa'.
11Li Qaawa' kixye ajwi' we: “Laj Israel, laj q'etol aatin, jwal kach'in ajwi' li xmaak chiru laj Judá, laj b'alaq'. 12Ayu sa' xjayal releb'l iq' ut ye li esilal a'in:
«Xyehom li Qaawa':
Sutq'in chaq wik'in, a Israel, aj q'etolat aatin.
Ink'a' chik yo injosq'il sa' aab'een
chi moko xik' chik nakatwil,
xb'aan naq q'axal chaab'il linch'ool
-chan li Qaawa'-.
13Ka'ajwi' nawaj naq taaxooto laamaak,
xb'aan naq xaq'etq'eti aawib' chiru li Qaawa' laaYos,
junelikat chaq rik'ineb' li jalanil yos rub'elatq li ninqi che',
ut ink'a' xawaj xpaab'ankil li waatin»,
chan li Qaawa'”.
14Li Qaawa' kixye chi jo'ka'in: “Chalqex wi' chik wik'in, ex walal ink'ajol aj q'etolex aatin, xb'aan naq laa'in li Qaawa' laj eechal eere. Junjunq eere tinsik' ru sa' li junjunq chi tenamit ut ka'kab' sa' li xjunq kab'al li ralal xk'ajol laj Israel, re teb'ink'am chaq sa' li tenamit Sión. 15Tinxaqab' eb' li te'k'aak'alenq eere jo' chanru naraj linch'ool, ut eb' a'an te'ch'oolaninq eere rik'in chaab'il na'leb' ut xseeb'al xch'ooleb'. 16Ut naq akaq xexk'ihank ut xexnaab'alo'k sa' li tenamit, maajun chik taa'aatinaq chirix li xLoq'laj Kaaxil li xSumwank li Qaawa'; maajun chik taak'oxlaq chirix a'an ut ink'a' taapatz'manq chi moko taa'ak'ob'resimanq chik, xb'aan naq ink'a' chik taa'ajmanq ru -chan li Qaawa'-. 17Chiruheb' li kutan a'an, Jerusalén tixk'ab'a'in: «Xk'ojarib'aal li Qaawa'», ut chixjunileb' li tenamit te'xch'utub' rib' rik'ineb' laj Jerusalén sa' xk'ab'a' li Qaawa', chi ink'a' chik taaxik xch'ooleb' chirix li maa'usilal xk'uub'ahomeb' xb'aanunkil.
18“Chiruheb' li kutan a'an eb' laj Israel ut eb' laj Judá te'wanq chik sa' junajil, ut sa' wiib'al chik te'chalq sa'eb' li na'ajej wankeb' chaq sa' xjayal releb'l iq' ut tole'okaq sa' li ch'och' ink'ehom chi reechani eb' leexe'toonil yuwa'.
Li yot'b'ach'oolej ut li jalb'ak'a'uxl
19“Laa'in kinye sa' inch'ool:
«Relik chi yaal naq jo'kaqat li walal
ut tink'e chaweechani jun ch'ina'usil na'ajej,
a' li tenamit q'axal ch'ina'us sa' xyanqeb' chixjunil li na'ajej sa' ruuchich'och'».
Ut kinye ajwi' sa' inch'ool: «At inyuwa', cha'qat we;
maajoq'e raj chik tatnajto'q wik'in».
20Ab'anan jo' junaq ixq naxb'alaq'i li xb'eelom,
jo'kan ajwi' naq xineeb'alaq'i laa'ex aj Israel
-chan li Qaawa'-.
21“Na'ab'imank xyaab' kuxej sa' xb'eeneb' li t'ojoch aj tzuul:
a'aneb' laj Israel li yookeb' chi yaab'ak
re xtz'aamankil xkuyb'al xmaakeb'.
Xe'xjal xb'eheb' ut xinsachk sa' xch'ooleb';
xine'xtz'eqtaana laa'in li Qaawa', li xYoseb'.
22Chalqex wi' chik wik'in, ex walal ink'ajol aj q'etolex aatin,
ut laa'in twisi leeq'etq'etil”.
Li xsumehomeb' laj Israel
“Waaye'o arin, xoosutq'iik chaq aawik'in,
xb'aan naq laa'at li Qaawa' li qaYos.
23Relik chi yaal naq maak'a' aj e li xik sa' xb'eeneb' li tzuul
ut li ninq'ehik sa' xb'eeneb' li b'ool.
Ka'ajwi' li Qaawa' li qaYos nakolok reheb' laj Israel.
24Li xloq'oninkil li jalanil yos xsachok re li k'aru reheb' li qana' qayuwa'
chalen chaq sa' li qasaajilal:
eb' li qakarneer, li qawakax ut eb' li qalal qak'ajol.
25Qakub'siiq b'i' li qawankil xb'aan qaxutaan,
ut chookanaaq chi maak'a' chik qaloq'al,
xb'aan naq xoomaakob'k chiru li Qaawa' li qaYos,
chalen chaq sa' li qasaajilal,
laa'o ut eb' li qana' qayuwa'.
Ink'a' xoo'ab'ink chiru li Qaawa' li qaYos”.