JOB 33
1Jo'kan b'i', a Job, ab'i li waatin,
ab'i chi us li ok we xyeeb'al.
2Wank li k'aru tinye aawe
ut tinch'olob' chawu.
3Ch'olch'o ru tin'aatinaq aawik'in;
chixjunil li tinye, tz'aqal yaal.
4Li Nimajwal Yos xyoob'tesink we,
ut A'an ajwi' xk'ehok inyu'am.
5Wi tatruhanq chinsumenkil, chinaasume.
Kawal wankin chi wech'ok aawik'in.
6Laa'at ut laa'in juntaq'eeto chiru li Qaawa';
laa'in ajwi' pak'b'ilin chaq rik'in ch'och'.
7Jo'kan naq matxiwak inb'aan;
ink'a' tinnumtaaq sa' aab'een.
8Xatwab'i chi aatinak,
xwab'i laawaatin naq xaye:
9“Laa'in tz'aqal we wu ut maak'a' inmaak;
maajun maa'usilal inb'aanuhom, ut tiik linch'ool.
10Ab'an li Yos yo xsik'b'al chanru injitb'al,
chanchan tawi' naq xik' nawil.
11Xnat'eb' li woq sa' che'
ut naxk'e reetal chixjunil li ninb'aanu”, chankat.
12Ab'anan li k'aru xaye moko yaal ta,
xb'aan naq li Yos nim xwankil chiqu laa'o.
13K'a'ut naq nakatwech'ok rik'in
xb'aan naq ink'a' naxsume chaq eb' laawaatin?
14Li Qaawa' na'aatinak chi k'iila paay ru,
ab'anan ink'a' naqak'e reetal.
15Wan naq na'aatinak sa' li matk'ek,
malaj sa' moy u chiru q'oqyink,
naq nokookamk chi wark sa' li qach'aat.
16Wan naq na'aatinak sa' li qaxik:
nokooxq'us ut naxk'e qaxiw,
17re naq tqakanab' xb'aanunkil li ink'a' us
ut tookole'q chiru li q'etq'etil.
18Chi jo'kan nokooxkol chiru li kamk
re naq ink'a' tooxik sa' muqleb'aal kamenaq.
19Wan ajwi' naq li Yos nokooxtij rik'in yajel
ut rik'in xrahilal li qajunxaqalil:
20aran naqayib' li tzekemq, us ta a'an jwal chaab'il,
ut ink'a' chik naqaj xtzekankil;
21maak'a' chik qatib'el,
ut na'elk chi kutankil li qab'aqel.
22Kamk qe,
wanko chik sa' rokeb'aal li xna'ajeb' li kamenaq.
23Ab'an wi wank chak'atq jun xtaql li Yos,
junaq aj k'anjel chiru li Qaawa'
li tixjultika chawu li teneb'anb'il sa' aab'een,
24tixtoq'ob'a aawu ut tixtz'aama chiru li Yos
naq tatxkol chiru li kamk
xb'aan naq ak xtawom ani taatojoq rix laamaak,
25toja' naq taakawuuq wi' chik laajunxaqalil,
jo' chaq sa' laasaajilal.
26Tattijoq chiru li Qaawa' ut A'an taaril xtoq'ob'aal aawu;
chi sa sa' aach'ool toxaawil ru li Yos,
li nak'irtasink ut nak'ehok wi' chik aakawilal.
27Toja' naq tatb'ichanq chiruheb' chixjunil li tenamit chi jo'ka'in:
“Xinmaakob'k ut xinb'aanu li ink'a' us;
ab'an li Yos ink'a' xinxk'e chi xtojb'al rix linmaak.
28Xinxkol chiru li kamk,
ut toj yo'yookin rilb'al li xkutan saqenk”.
29A'an a'in naxb'aanu qe li Qaawa' k'iila sut,
30re qakolb'al chiru li kamk
ut ink'a' too'isiiq sa' xyanqeb' li yo'yookeb'.
31Ab'i li waatin, a Job;
k'e reetal li yookin xyeeb'al.
32Wi wank junaq aawaatin, chaq'on chaq;
aatinan, xb'aan naq twaj xnawb'al naq maak'a' aamaak.
33Ab'anan wi ink'a' jo'kan, ab'ihin, mat-aatinak,
ut laa'in tink'ut chawu li choxahil na'leb'.