JOB 36
Naq laj Elihú ki'aatinak xka sut
1Ut kixye ajwi' laj Elihú:
2Chinaakuy wan chik jun k'amokaq,
ut tinch'olob' xyaalal chawu.
Toj wank waatin nawaj xyeeb'al aawe
re xkolb'al rix li Qaawa'.
3Chixjunil linna'leb' nachalk rik'in li Yos,
ut laa'in ninnaw naq laj Yoob'tesihom we
yaal ru li naxb'aanu.
4Moko tik'ti' ta li yookin xyeeb'al,
xb'aan naq wank chawu jun li winq q'axal wank xnawom.
5Li Qaawa' a'an nim xwankil ut wank xna'leb';
ink'a' naxtz'eqtaanaheb' li maak'a'eb' xmaak.
6Ink'a' naxkanab' chi yo'yo li yib'ru xna'leb',
ab'an naraqok aatin sa' tiikilal sa' xb'eeneb' li neb'a'.
7Yo'oon wank chi xtenq'ankileb' li tiikeb' xch'ool:
naxk'ojob'eb' sa' xyanqeb' li awab'ej
ut naxterq'usiheb' xwankil chi junwaakaj.
8Ab'anan wi neke'tawe'k xb'aan rahilal
malaj b'ak'b'ookeb' sa' tz'alam,
9a'an naraj naxye naq xe'maakob'k:
li Yos yo xk'utb'al chiruheb' naq li q'etq'etil a'an li xmaakeb'.
10Naraatinaheb' re xq'usb'aleb',
re naq te'risi rib' sa' li maa'usilal.
11Wi neke'ab'ink ut neke'tuulano'k,
sa' sahilal chik te'wanq,
sahaqeb' chik sa' xch'ool chiru chixjunil li xyu'ameb'.
12Ab'anan wi ink'a' neke'ab'ink,
te'kamq ut te'xik sa' xna'ajeb' li kamenaq
chi ink'a' te'xk'e reetal.
13Eb' li ink'a' neke'xk'oxla li Yos,
k'ajo' naq neke'josq'o'k.
Us ta yookeb' chi k'uluk rahilal,
ab'an ink'a' neke'xpatz' xtenq'ankileb'.
14Eb' a'an te'kamq chi toj saajeb'
ut xutaanal tox'oso'q wi' li xyu'ameb'.
15Li Qaawa' naxkol li neb'a' xb'aan li xneb'a'il,
ut rik'in li rahilal naxtij ut naxk'e xna'leb'.
16Laa'at ajwi', a Job, tatrisi sa' laarahilal
ut tatxk'e sa' jun li na'ajej nim ru b'arwi' maak'a' rahilal;
aran tixk'e aachaab'il tzekemq.
17Ab'an wi nakat-okenk chirix li yib'ru xna'leb',
taaraqmanq aatin sa' aab'een ut tatxik sa' tojb'amaak.
18Maak'e aawib' chi b'alaq'iik xb'aan li b'ihomal,
chi moko che'xtumina aawu eb' li b'ihom.
19Ma tate'xtenq'a tab'i' sa' li rahilal
laab'ihomal ut chixjunil li k'anjel xatawasi wi' aawib'?
20Maawoyb'eni li q'oqyink,
xb'aan naq moko tatxmuq ta li aak'ab'.
21Maab'aanu chik li maa'usilal,
laa'at li xyale'k aawix xb'aan chixjunil laarahilal.
22K'e reetal li xnimal xwankil li Qaawa'.
Ma wank ta chik junaq aj k'utunel jo' A'an?
23Ani taaruuq xyeeb'al re k'aru tixb'aanu?
Ani taajitoq re chi xb'aanunkil li maa'usilal?
24Chixjunileb' neke'xb'icha ru li xloq'al.
Jo'kanaq ajwi' laa'at:
jultikaq aawe xnimankil ru li xb'aanuhom.
25Chixjunileb' neke'xk'e reetal li xb'aanuhom li Yos,
us ta wankeb' chaq chi najt.
26Q'axal nim xloq'al li Qaawa',
ut ink'a' naqataw ru;
ink'a' naruhank rajlankil li xk'iila chihab'.
27Naxch'utub' li ha' sa' jun chi na'ajej
ut naxsutq'isi chi hab';
28chirix a'an li hab' na'elk chaq sa' li choql
ut nat'ane'k chi kaw sa' xb'een li ruuchich'och'.
29Ab'an maajun naxtaw ru chanru nab'eek li choql
chi moko k'a'ut namoqk li kaaq sa' choxa.
30Sutsu li Qaawa' xb'aaneb' li raq'kaaq,
ab'an li xchamal li palaw nakanaak sa' q'oqyink.
31Jo'ka'in li Yos na'ilok reheb' li tenamit,
ut naxk'e xtzekemqeb' chi yo'oon.
32Naxmuq sa' ruq' li raq'kaaq
ut naxk'e chi xerok jo' rajom li xch'ool.
33Li kaaq nayehok resil li Qaawa',
ut naxk'ut li xjosq'il sa' xb'een li maa'usilal.