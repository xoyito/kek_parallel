SAL 122
Xtz'aamankil tuqtuukilal sa' xb'een Jerusalén
1B'ich re li taqsink. Xsaalm laj David.
K'ajo' naq xsaho'k sa' inch'ool naq xe'xye we:
“Yo'qeb' sa' rochoch li Qaawa'!”.
2Ak xook'ulunk,
ak wanko chire laawokeb'aal, at Jerusalén!
3Jerusalén a'an kab'lanb'il chi us
ut xchapom rib' chi kaw.
4Arin neke'taqe'k li xteepal li tenamit,
eb' li xjar teep li xtenamit li Yos,
re xnimankil xk'ab'a' li Qaawa',
xb'aan naq a'an chaq'rab'anb'ileb' wi' eb' laj Israel.
5Arin wank li raqleb'aal aatin,
a' li xraqleb'aal aatin li rochoch laj David.
6Chetz'aama tuqtuukilal cho'q re Jerusalén:
“Chiwanq taxaq tuqtuukilal aawik'in, at Jerusalén!
Che'wanq taxaq sa' sahilal eb' li neke'rahok aawe.
7Chiwanq tuqtuukil usilal chi xsutam laatz'ak
ut xnimal sahilal sa'atqeb' li xninqal ru laawochoch”.
8Sa' xk'ab'a'eb' li wech'alal ut wechkab'al tinye:
“Aawik'in taxaq li tuqtuukilal, at Jerusalén!
9Sa' xk'ab'a' xraab'al li rochoch li Qaawa' li qaYos
nintz'aama sa' aab'een usilal ut chaab'ilal”.