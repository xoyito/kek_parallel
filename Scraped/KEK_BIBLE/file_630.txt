PR 2
Li nokoorusila wi' li chaab'il na'leb'
1At walal ink'ajol, chak'ulub'an li waatin
ut chak'uula sa' laach'ool lintaqlahom;
2k'e aach'ool chi rab'inkil li choxahil na'leb'
ut xtawb'al ru li chaab'il k'a'uxl.
3Chatz'aama ut chawelaji li seeb'al k'a'uxl;
4chasik' a'an jo' nasik'mank li tumin,
ut k'e aach'ool chirix
jo' nasik'e'k li b'ihomal.
5Chi jo'kan taataw xyaalal li roxloq'inkil li Qaawa'
jo' ajwi' taanaw ru A'an chi yaal.
6Xb'aan naq a' li Qaawa' nak'ehok re li chaab'il k'a'uxl;
rik'in A'an nachalk li nawok ut li na'leb'ak.
7Li Yos naxtenq'a ut naxk'aak'ale
li nawank sa' tiikilal ut chaab'ilal;
8naril li xyu'ameb' li tiikeb' xch'ool
ut naxkoleb' li neke'paab'ank chiru.
9Taanaw ajwi' xyaalal li tiikil ch'oolej ut li yaal,
ut taataw ru k'aru li chaab'ilal.
10Xb'aan naq toxaataw li choxahil na'leb'
ut taayal xsahil li nawok.
11Li seeb'al k'a'uxl ut li chaab'il nawok
tatxk'aak'ale ut tatxkol,
12tatrisi sa' li ink'a' usil b'e
ut tatxkol chiruheb' laj b'alaq',
13chiruheb' li xe'xkanab' li chaab'il b'e
ut xe'xk'am xb'ehil li q'oqyink,
14a'eb' li neke'saho'k xch'ool
chi xb'aanunkil li ink'a' us
ut k'ojk'o xch'ooleb' sa' li maa'usilal,
15eb' li ink'a' neke'b'eek sa' tiikilal
ut neke'sachje'k sa' li xb'eheb'.
16Tatxkol ajwi' chiru li rixaqil li junchik
li naq'unb'esink rik'in q'unil aatin:
17naxtz'eqtaana li xsum'aatin
sumsu wi' chalen sa' xsaajilal
ut naxtz'eq chirix xch'ool
li xsumwank rik'in li xYos.
18Li b'e li naxik sa' rochoch li ixq a'an,
nak'amok sa' li kamk,
sa' xna'ajeb' li kamenaq.
19Eb' li neke'xik aran,
ink'a' chik neke'sutq'iik chaq,
chi moko toxe'xtaw xb'ehil li yu'am.
20A'ut laa'at, at walal,
chataaqe xb'e eb' li chaab'ileb' xch'ool,
ut wanqat sa' tiikilal.
21Xb'aan naq ka'ajwi' li tiikeb' xch'ool te'wanq sa' li ch'och' a'in,
ut te'kanaaq arin chi junelik.
22A'ut eb' li ink'a' useb' xna'leb'
isinb'ilaqeb' sa' li na'ajej a'in;
eb' laj b'alaq' te'sachmanq chi junwaakaj.