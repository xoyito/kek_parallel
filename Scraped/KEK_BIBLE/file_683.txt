IS 4
1Sa' li kutan a'an wuqub' chi ixq te'xchap jun chi winq ut te'xye re:
“Laa'o tqach'oolani qib' qajunes
ut tqatiqib' qib' jo' chanru tooruuq;
ka'ajwi' naqaj naq tatsumlaaq qik'in
ut taamoy li qaxutaan”, cha'qeb'.
Li Yos tixkuy xmaakeb' laj Israel
2Sa' li kutan a'an li xTuxm li Qaawa'
a'anaq li xloq'al ut li xsahil ruheb' laj Israel li te'kole'q;
ut li Ru li ch'och'
a'anaq li xwankilal ut li xnimal xloq'aleb'.
3“Santil tenamit” te'xk'ab'a'in li te'kole'q aran Sión,
jo'k'ihaleb' li ink'a' ke'sache'k ru sa' li tenamit Jerusalén
ut tz'iib'anb'il xk'ab'a'eb' sa' xyanqeb' li yo'yookeb'.
4Naq li Qaawa' taarisi li xmaa'usilaleb' laj Sión
ut tixkuy xmaakeb' li ke'kamsink aran Jerusalén,
naq akaq xch'ajob'resi xsa' li tenamit
rik'in li xloq'laj musiq' ut li xxamlel li xjosq'il,
5tixk'e jun li choql jwal q'oqyink ru chiru li kutan
sa' xb'een li tzuul Sión ut sa' xb'een li xLoq'laj Ch'utam;
ut chiru q'oqyink taalemtz'uno'q jun lochlookil xam.
Ut sa' xb'een chixjunil a'an wanq li xloq'al li Qaawa',
6re xkolb'aleb' chiru xtiqwal li saq'e
ut xmuheelaqeb' chiru li hab' jo'wi' chiru li kaqsut-iq'.