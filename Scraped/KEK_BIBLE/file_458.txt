JOB 22
Naq laj Elifás ki'aatinak rox sut
1Toja' naq laj Elifás aj Temán kichaq'ok chi jo'ka'in:
2Us ta q'axal wank aana'leb',
ab'anan maak'a' aj e cho'q re li Yos.
3K'a' taa'ok wi' re li Nimajwal Yos li xtiikilal laach'ool?
K'aru tixtaw chirix wi chaab'il laayu'am?
4Wi li Yos nakatxq'us malaj nakatxrahob'tesi,
nakak'ul chi jo'kan maawa' xb'aan naq laa'at aj paab'anel,
5rik'in b'an naq k'ajo' laamaa'usilal,
ink'a' naru rajlankileb' laamaak.
6Re xtitz'b'al li tumin reheb' laawas aawiitz'in li xak'eheb' xto',
xamaq' raq'eb' ut xakanab'eb' chi t'ust'uukeb';
7ink'a' xak'e ruk'a' li xchaqik re
chi moko xak'e xwa li xtz'okaak.
8Sa' xk'ab'a' naq jwal nim laawankil
ut aj eechalat re chixjunil,
9xachaq'rab'iheb' li xmalka'an chi maak'a' wank reheb'
ut xarahob'tesiheb' li neb'a'yox.
10Jo'kan naq anaqwan sutsuukat xb'aan li raaxiik'
ut sa' junpaat xchalk aaxiw.
11X'aak'ab'o'k xsa'eb' laawu ut ink'a' chik nakat-ilok;
yookat chi sub'e'k sa' xkawil roq li nima'.
12Li Qaawa' Yos wank toj sa' xb'een li choxa,
sa' xyanqeb' li najtil chahim.
13-14Chanru naq yookat xyeeb'al naq maak'a' naxk'e reetal ril li Dios
xb'aan naq li rochoch wank sa'eb' li choql k'ajo'eb' xpimal ru?
Moko ramro ta chiru xnawb'al li k'aru na'uxmank.
Chanru naq yookat xyeeb'al naq maak'a' naril
xb'aan naq naxb'eeni li junqre li choxa?
15Ma taawaj xtaaqenkil xb'eheb'
li ink'a' useb' xna'leb'?
16Jultikaq aawe naq eb' a'an xe'kamk sa' junpaat,
chanchan naq jukunb'ileb' xb'aan li xkawil roq li nima'.
17Xe'xye re li Yos: “Elen arin!
K'aru tixb'aanu qe li Nimajwal Yos?”, chankeb'.
18Us ta li Yos naxnujob'resi li rochocheb' rik'in b'ihomal,
ab'an xe'xtz'eqtaana li Qaawa' xb'aan li xyib'al ru xch'ooleb'.
19Eb' li tiikeb' xch'ool te'saho'q
naq te'ril li xsachikeb' li ink'a' useb' xna'leb';
eb' li maak'a'eb' xmaak te'se'eq chirixeb':
20“Ilomaq, sachenaqeb' chik eb' li xik' neke'ilok qe -cha'qeb'-;
x'oso'k chixjunil li k'aru reheb' xb'aan li xam!”.
21K'am aawib' wi' chik sa' usilal rik'in li Yos,
ut taawanq wi' chik sahilal chiru laayu'am.
22K'e aawib' chi tzole'k xb'aan li Yos
ut k'uula sa' laawaanm li raatin.
23Wi nakatsutq'iik rik'in li Nimajwal chi kub'enaq aawankil,
taanajto'q li rahilal rik'in laajunkab'al.
24Wi taatz'eq chirix aach'ool laachaab'il oor ut li plaat,
25toja' naq laab'ihomal a'anaq chik li Nimajwal Yos,
a'anaq chik li xsahil aach'ool.
26K'ojk'ooq laawaanm rik'in li Nimajwal,
ut chiru chik A'an taataqsi laawilob'aal.
27Toja' naq tatrab'i, wi tattijoq chiru;
taab'aanu li k'aru xayeechi'i re,
28q'axal us tat-elq sa' laak'anjel,
ut laayu'am taawanq sa' xsaqenk li Yos.
29Li Qaawa' naxkub'si xwankil li q'etq'et,
ab'anan naxkol li naxkub'si xwankil.
30A'an taakoloq aawe wi maak'a' aamaak,
ut tatxtenq'a wi tiik aach'ool.