JOB 27
Xwaqxaq xsumehom laj Job
1Laj Job ki'ok wi' chik chi aatinak ut kixye:
2Sa' xk'ab'a' li yo'yookil Yos,
li ink'a' naraj raqok aatin sa' inb'een sa' tiikilal,
ut ninxnujob'resi chi rahil ch'oolej,
3ninye li waatin naq jo' najtil tinyo'yooq
ut tixk'e linyu'am li Qaawa' Yos
4maajoq'e tinye tik'ti'
chi moko tinyoob'anq aatin.
5Chalen toj sa' linkamik ink'a' tink'ulub'an li nekeye;
laa'in junelik tinye naq maak'a' inmaak.
6Ink'a' tinkanab' xyeeb'al naq tiik linch'ool
xb'aan naq maak'a' li tinxutaanaq wi'.
7Ra taxaq te'xk'ul eb' li xik' neke'ilok we,
jo' xk'ulub'eb' xk'ulb'al eb' laj maak
ut li neke'b'aanunk maa'usilal.
8Moko wank ta royb'enihom li ink'a' us xna'leb'
naq li Yos taarisi li xyu'am.
9Ma taa'ab'iiq tab'i' li xtij xb'aan li Qaawa'
naq taachalq li rahilal sa' xb'een?
10Xb'aan naq laj maak ink'a' naxra li Yos
chi moko natijok chiru chi junelik.
11Tink'ut cheru li xwankil li Nimajwal Yos
ut ink'a' tinmuq cheru li xnimal xk'a'uxl.
12Ut wi chejunilex ak eerilom li naxb'aanu,
k'a'ut naq nekex'aatinak chi maak'a' xyaalal?
Naq rox sut ki'aatinak laj Sofar
13Laj Sofar kichaq'ok chi jo'ka'in:
A'an a'in li xtojb'al xmaak li ink'a' us xna'leb' naxk'e li Qaawa';
jo'ka'in tixk'ul laj rahob'tesinel ras riitz'in.
14Us ta naab'alaqeb' li ralal xk'ajol,
te'oso'q chi q'esnal ch'iich'
ut maajoq'e toxe'wanq xtzekemqeb'.
15Eb' li te'kole'q chiru li we'ej,
te'sache'q xb'aan li raxkamk,
ut eb' li xmalka'an ink'a' te'yaab'aq chirixeb'.
16Us ta li ink'a' us xna'leb' tixtuub' xplaat jo' li pojtz'
ut tixtam li raq' chi yo'oon,
17xb'aanuhaq,
ab'anan a' li tiik xch'ool tixtiqib' rib' chiruheb' li aq'ej a'an,
li maak'a' xmaak taa'eechaninq re li xtumin.
18Li rochoch laj maak kama' xsuk li xik'anel xul:
ink'a' najt tixkuy,
chanchan junaq kuukil ochoch.
19Sa sa' xch'ool naq taayoklaaq chi wark,
us ta junsut aj chik;
ab'an naq taa'ajq ru, maak'a' chik wanq re.
20K'ajo' xiw taachalq sa' xb'een chi kutan,
ut chiru li q'oqyink taasache'q xb'aan li kaqsut-iq'!
21Taasaapuuq xb'aan li iq' nachalk sa' xjayal releb'l saq'e,
ut li kaqsut-iq' taa'isinq re sa' xna'aj.
22Taachiq'chiq'iiq xb'aan,
chi ink'a' taatoq'ob'aaq ru;
chi moko taaruuq elelik chiru.
23K'ajo' naq te'xpoq'poq'i li ruq'eb' li poyanam
chi rilb'al li roso'jik;
ut te'xuxb'aq yalaq b'ar taanume'q a'an.