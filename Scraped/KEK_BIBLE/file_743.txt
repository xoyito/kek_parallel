IS 64
1At Qaawa', us raj naq taate li choxa ut tatkub'eeq chaq!
Te'ha'o'q raj eb' li tzuul naq tate'ril.
2Wi ta te'xnaw laak'ab'a' eb' li xik' neke'ilok aawe,
te'xk'ul raj jo' naq na'ok xxamlel li chaqipim
malaj nawoqxink li ha' xb'aan xtiqwal li xam.
Eb' li xninqal ru tenamit te'ok raj xxiw chawu,
3jo' naq xab'aanu eb' li xiwajel b'aanuhom li maajun wa qoyb'enihom,
naq xatkub'e chaq ut xe'ha'ho' eb' li tzuul chi rilb'al aawu.
4Maajun wa x'ab'imank chi moko x'ilmank jun sutaq
naq junaq chik yos xb'aanu li xab'aanu laa'at
cho'q reheb' li neke'paab'ank chiru.
5Nakat-elk chi xk'ulb'al chi sa laach'ool
li nab'aanunk li tiikilal chi anchal li raanm
jo'wi' najultiko'k re li xtaaqenkil laab'e.
Yaal ajwi' naq xatjosq'o'k,
ab'an a'an xk'ulmank xb'aan naq xoomaakob'k chawu;
chalen chaq junxil jwal aj q'etol aatino.
6Chiqajunilo laa'o chanchan muxb'il qu,
ut li tiikilal naqab'aanu kama' wi' jun li t'ikr tz'ajn ru.
Xoot'ane'k chiqajunilo
jo' li xxaq li che' naq natz'umaak,
ut xook'ame'k xb'aaneb' li qamaak jo' naq na'apunk li kawil iq'.
7Maajun junaq napatz'ok laak'ab'a',
chi moko naxyal xq'e chi xsik'b'al laatenq'aal,
xb'aan naq xamuq aawib' chiqu
ut xoohaakanab' rub'el xwankilal li qamaa'usilal.
8At Qaawa', laa'at li qana' qayuwa',
laa'o chanchano li seb' ut laa'at laj pak'ol qe;
chiqajunilo laa'o xyiib'ahomo laawuq'.
9Mi q'axal at josq'o'k, at Qaawa',
chi moko junelik taak'e sa' laach'ool li qamaak.
Chak'e reetal naq laa'o laatenamit chiqajunilo.
10Eb' laasantil tenamit neke'kirirnak xe'kanaak,
maajun chik wank sa' li tenamit Sión
ut Jerusalén xkanaak chi po'lemil.
11Li qaloq'laj tijob'aal li q'axal ch'ina'us rilb'al,
b'arwi' kate'xloq'oni eb' li qana' qayuwa',
x'oso'k sa' li xam.
Jo'ch'inal jo'nimal li xsaho'k wi' li qach'ool
maak'a' chik rusil anaqwan.
12Ut rik'in rilb'al chixjunil a'an, at Qaawa',
ma ink'a' traho'q laach'ool?
Ma tatkanaaq chi ch'anch'o ut toj yooqat chi qarahob'tesinkil?