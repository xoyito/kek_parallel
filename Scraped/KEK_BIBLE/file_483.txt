SAL 5
Eq'laakil tijok
1Re li xjolomileb' laj b'ichanel. Rik'in xolb'. Xsaalm laj David.
2At Qaawa',
chawab'i taxaq li waatin,
chawil taxaq xtoq'ob'aal wu.
3At inYos, at Eechal we,
chasume taxaq li chajcho we chi xpatz'b'al,
xb'aan naq aawik'in nin'elajink, at Qaawa'.
4Eq'la nikinaawab'i chi tijok;
eq'la nintz'aamank nin'elajink chawu,
ut nawoyb'eni naq taasume chaq lintij.
5Xb'aan naq laa'at jun Yos li ink'a' nasaho'k sa' aach'ool rik'in li maa'usilal,
chi moko nakak'ul aawik'in li ink'a' us xna'leb'.
6Ink'a' neke'xkuy wank chawu li q'etq'eteb',
xik' nakawil chixjunileb' laj b'aanuhom maa'usilal.
7Tik nakasacheb' jo'k'ihaleb' li neke'tik'ti'ik.
Li Qaawa' naxtz'eqtaanaheb' laj b'alaq' jo'wi' eb' laj kamsinel ras riitz'in.
8Ab'anan laa'in, xb'aan xnimal laawusilal,
tin'ok sa' laawochoch,
tatwoxloq'i ut tinwiq'ib' wib'
sa' laaloq'laj muheb'aal.
9At Qaawa', chinaab'eres rik'in xtiikilal laach'ool,
xb'aan naq wankeb' li xik' neke'ilok we;
chatuqub' ru linb'e chiwu.
10Eb' a'an moko yaal ta neke'aatinak,
k'ajo' xyib'al ru xna'leb'eb'.
Li xxololeb' chanchan teetookil muqleb'aal,
sa neke'q'unb'esink rik'ineb' li ru'uj raq'.
11Chak'eheb' chi xtojb'al xmaakeb', at inYos,
ink'a' taxaq chiruuq li xk'uub'ahomeb'.
Chatz'eqtaanaheb' xb'aan naq numtajenaq li xmaa'usilaleb':
k'ajo' naq neke'xq'et laawaatin.
12Che'saho'q sa' xch'ool eb' li neke'muhenk aawik'in,
chiwanq xnimal sahil ch'oolej chi junelik!
Laa'at nakatkupunk reheb',
ut k'ajo' neke'saho'k sa' xch'ool li neke'rahok aawe, at inYos.
13Xb'aan naq laa'at, at Qaawa', nakawosob'tesi li maak'a' xmaak;
jo' jun ramleb' ch'iich' laawusilal naxkol li wank sa' tiikilal.