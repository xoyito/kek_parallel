SAL 135
Xb'ich li sik'b'ileb' ru xb'aan li Yos
1Aleluya!
Chek'e xloq'al li xk'ab'a' li Qaawa',
chek'e xloq'al, ex aj k'anjel chiru,
2laa'ex li nekexk'anjelak sa' rochoch li Qaawa',
chi xneb'aalil li rochoch li qaYos.
3Chenima ru li Qaawa' xb'aan xchaab'ilal;
chek'e xloq'al rik'in b'ichank sa' xk'ab'a' li xrahom.
4Li Qaawa' kixsik' ru laj Jakob cho'q re xjunes;
kixsik' ru laj Israel cho'q reechanihom.
5Ninnaw chi us naq jwal nim li Qaawa',
nim xwankil li qaYos chiru chixjunileb' li jalanil yos.
6Jo'nimal li nawulak chiru xb'aanunkil,
naxb'aanu junsut junrub'el choxa,
sa'atqeb' li palaw ut sa' chixjunileb' xchamal li ha'.
7Naxtaqsiheb' li choql chalen chaq sa' xmaril li ruuchich'och';
naxtaqla chaq li hab' rik'in raq'kaaq,
ut narisi chaq li iq' sa' li k'uulanb'il wi' xb'aan.
8Kixk'eheb' chi kamk li xb'een ralal xk'ajoleb' laj Ejiipt,
jo'wi' chixjunileb' li xb'een ral li ketomq.
9Xninqal eetalil ut sachb'ach'oolej kixtaqla aawik'in, at Ejiipt,
chiru laj Parahón ut chixjunileb' laj k'anjel sa' rochoch.
10Kixtiq'eb' li xninqal ru tenamit
ut kixk'eheb' chi kamsiik li awab'ej jwal ninqeb' xwankil:
11laj Sijón, awab'ej re Amor,
laj Og, awab'ej re Basán,
ut chixjunileb' li awab'ej re Kanahán.
12Ut li xch'och'eb' kixk'e re li xtenamit,
cho'q reechanihomeb' li ralal xk'ajol laj Israel.
13At Qaawa', laak'ab'a' wank chi junelik
ut maajoq'e tkanab'aaq xpatz'b'al laak'ab'a'.
14Xb'aan naq li Qaawa' naxjolomi li xtenamit sa' tiikilal
ut naruxtaana ru chixjunileb' laj k'anjel chiru.
15Li xyoseb' li poyanam a'an yal oor ut plaat,
yal xb'aanuhomeb' li winq.
16Wank xtz'uumal reheb', ut ink'a' neke'aatinak;
wankeb' xsa' ru, ut ink'a' neke'ilok;
17wankeb' xxik, ut ink'a' neke'ab'ink,
chi moko na'elk b'ayaq musiq' sa' reheb'.
18Kama'aqeb' ajwi' a'an li xe'yiib'ank reheb',
eb' li k'ojk'ookeb' xch'ool rik'ineb'.
19Ex ralal xk'ajol laj Israel, cheloq'oni ru li Qaawa';
ex ralal xk'ajol laj Aharón, cheloq'oni ru li Qaawa';
20ex ralal xk'ajol laj Leví, cheloq'oni ru li Qaawa';
laa'ex li nekexpaab'ank re li qaYos,
cheloq'oni ru li Qaawa'.
21Usilaatinanb'il taxaq li Qaawa' chalen toj Sión!
A'an nahilank sa' li tenamit Jerusalén.
Aleluya!