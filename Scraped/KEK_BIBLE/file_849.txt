EZ 47
Li yu'amha' li na'elk rub'el rochoch li Yos
1Li winq kinxk'am wi' chik sa' rokeb'aal li rochoch li Yos, ut kink'e reetal naq rub'el li okeb'aal yo chi elk li ha', yo chi b'eek roq sa' xjayal releb'l saq'e, b'arwi' na'ilok li rochoch li Qaawa'. Li ha' na'elk sa' xnim li ochoch, sa' xjayal rokeb'l iq', sa' xka'yab'aal li artal. 2Chirix chik a'an kinrisi chirix li ochoch, sa' chik xjayal releb'l iq', ut xqasut rix li kab'l toj sa' li okeb'aal li wank sa' xjayal releb'l saq'e. Aran kiwil li ha' naq yo chi elk sa' xjayal xsak'leb' iq', sa' xka'yab'aal li okeb'aal. 3Li winq koho sa' xjayal releb'l saq'e, ut wank jun eetaalk'aam sa' ruq'; kixb'is waqxaqib' xwaqlajuk'aal (308) moqoj ut kinxk'e chi nume'k sa' li ha': li ha' nawulak chi xkux li woq. 4Chirix chik a'an kixb'is waqxaqib' xwaqlajuk'aal moqoj wi' chik, ut kinxk'e chi nume'k sa' li ha': toj sa' xb'een waq chik nawulak. Moqon chik kixb'is waqxaqib' xwaqlajuk'aal moqoj wi' chik ut kinxk'e chi nume'k sa' li ha': toj sa' linyi chik nawulak. 5Kixb'is wi' chik waqxaqib' xwaqlajuk'aal moqoj ut ak nima' chik, tik ink'a' kinru chi nume'k chisa'; ka'ajwi' sa' numx naru nume'k junpak'al. 6Toja' naq kixye we: “At kaamel winq, ma xak'e reetal chi us li xawil?”.
Moqon kinxk'am wi' chik toj chire li nima', 7ut aran kiwil naq chi xka'pak'alil li roq nima' k'ajo' li che'. 8Toja' naq kixye we: “Li ha' a'in naxik sa' xjayal releb'l saq'e, nakub'eek Arabá ut nokox'okaq sa' li Atz'aminb'il Palaw. Ut naq nawulak aran, chaab'il ha' chik nakanaak wi' li palaw. 9A' yaal b'ar toxwulaq li roqha' a'in, taawanq xyu'am li k'iila paay chi xul ut k'ajo'aqeb' li kar. Xb'aan naq li ha' a'in tixki'ob'resi li remrem aj ha', ut yalaq b'ar toxnume'q li ha' a'in wanq yu'amej xb'aan. 10Chalen En-gadi toj En-glahin, taa'uxq karab'k rik'in yooy ut helhooqeb' li yooy chi chaqik. Numtajenaqaq xk'ihal ut xpaayileb' li kar; juntaq'eetaq rik'ineb' li xkaril li Nimla Palaw. 11Ab'an sa'eb' li saab' ha' ut li pumpuukil ha', moko taachaab'ilob'resiiq ta; aran wanq li remrem aj ha', re naq taa'isimanq li atz'am. 12Junq re li nima' te'k'iiq k'iila paay li che' na'uuchink ut maajoq'e taat'ane'q li xxaq chi moko eb' li ru. Rajlal po te'uuchinq xb'aan naq li ha' na'elk chaq sa' rochoch li Yos taat'aqresinq reheb'. Taatzekaaq li ru ut li xxaq taa'oksiiq cho'q b'an.
Li xnub'ajlil li ch'och'
13“Laa'in, li Qaawa', ninye chi jo'ka'in: A'an a'in li xnub'ajlil li ch'och' te'reechani eb' li kab'laju teep chi ralal xk'ajol laj Israel. Eb' li ralal xk'ajol laj José te'xk'ul wiib' raqal li ch'och'. 14Li ch'och' li kinyeechi'i sa' jurament reheb' leemama' leerixa'an, taajek'imanq ut junnaqik li xb'isb'al naq teeraqaxi reheb' chixjunileb'. A'anaq leereechanihom.
15“A'an a'in li xnub'ajlil li ch'och' sa' xjayal releb'l iq': taatiklaaq chaq chire li Nimla Palaw, taanume'q Jetlón sa' xb'ehil Sedad, 16Berotay, Sibráhin, sa' xyanq Damaask rik'in Jamat, toj taawulaq sa' li tenamit Jaser-Jatikón, li wank sa' xnub'ajlil Jawrán. 17Chi jo'kan li xnub'ajlil li tenamit taa'elq chaq toj chire li Nimla Palaw ut taawulaq toj Hasar-Enán, chi xnub'ajlil Damaask ut Jamat sa' xjayal releb'l iq'.
18“Li xnub'ajlil li tenamit sa' xjayal releb'l saq'e wanq sa' xyanq Jawrán rik'in Damaask ut sa' xyanq Galahad rik'in Israel, chalen junq re li nima' Jordán ut nawulak toj Tamar, chire li Atz'aminb'il Palaw.
19“Li nub'ajl sa' xjayal xsak'leb' iq' taa'elq chaq Tamar, toxnume'q sa' li ha' re Meribá-Kadés, taaxik sa' xjayal li ch'ina ha' re Ejiipt toj reetal taawulaq wan wi' li Nimla Palaw. A'an a'in li nub'ajl sa' xjayal xsak'leb' iq'.
20“Li nub'ajl sa' xjayal rokeb'l saq'e, a'anaq li Nimla Palaw, nawulak toj sa' rokeb'aal li tenamit Jamat. A'an a'in li nub'ajl sa' xjayal rokeb'l li saq'e.
21“A'an a'in li ch'och' li tento teejek'i chirixeb' laj Israel, jo' chanru li xteepalileb'. 22A'anaq leereechanihom; a'anaq ajwi' li na'ajej te'tz'aq li jalaneb' xtenamit wankeb' sa' eeyanq ut xe'wank ralal xk'ajoleb' sa' eeyanq. Juntaq'eet teeril jo'eb' aj Israel; sa' xjek'inkil li ch'och' eb' a'an ajwi' te'tz'aq na'ajej sa' eeyanq laa'ex aj Israel. 23Laj ab'l tenamit li wanq sa' junaq xteepal laj Israel, aran ajwi' taatz'aq na'ajej. Laa'in, li Qaawa', xinyehok re a'in.