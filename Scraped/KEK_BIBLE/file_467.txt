JOB 31
1Laa'in xinye li waatin
naq ink'a' tinrahi ru eb' li tuq'ixq.
2Ab'an k'aru inq'ajkamunkil xb'aan laj Eechal re li choxa?
K'aru xink'ul sa' ruq' li Nimajwal Yos?
3Ma ink'a' tab'i' li ink'a' us xna'leb' ut aj maak
li xk'ulub' raj naq taarahob'tesiiq?
4Li Yos naril chixjunil li ninb'aanu
ut naxnaw chixjunil linb'e.
5Ninye li waatin naq maajun sut xinye li tik'ti'
chi moko xinb'alaq'i anihaq.
6Xtz'ilaq wix chi chaab'il li Qaawa',
ut tixk'e reetal li xtiikilal inch'ool.
7Wi ink'a' chik xinb'aanu li tiikilal
ut xkoho linch'ool chirix li maa'usilal,
wi wank k'a'aq re ru xwelq'a laa'in,
8chitzekaaq li wawimq xb'aaneb' jalan chik,
ut xmich'aqeb' jo'ch'inal jo'nimal xwaw.
9Wi xkoho linch'ool chirix junaq ixq
malaj xinrahi ru rixaqil li was wiitz'in,
10wi jo'kan yookin,
chik'ame'q ta li wixaqil cho'q xmoos jalan chik winq,
ut chixmux ta rib' rik'in a'an.
11Wi ta laa'in xinb'aanu a'an,
xutaanal raj xinb'aanu,
ut ink'ulub' raj naq tine'xk'e sa' tojb'amaak:
12jo' raj jun li xam nasachok chixjunil,
ut tixk'at chixjunil li k'aru wank we.
13Naq eb' laj k'anjel chiwu, winq ut ixq,
xe'xpatz' li k'aru xe'raj we,
maajun sut xintz'eqtaana li xpatz'omeb'.
14Wi ta ink'a' jo'kan xinb'aanu,
k'a' raj ru tinsume wi' li Yos naq taachalq chi xtz'ilb'al wix?
15Ma ink'a' tab'i' A'an xyoob'tesink we ut eb' a'an,
ma ink'a' tab'i' A'an xk'ehok qayu'am?
16Maajun wa xinkanab' li neb'a' sa' rajb'al ru
chi moko xintz'eqtaana junaq xmalka'an;
17maajun sut xinwa'ak injunes,
junelik b'an ninwotz linwa wuk'a' rik'ineb' li neb'a'yox.
18Chalen chaq sa' linsaajilal chanchanin xyuwa'eb' li neb'a',
ut junelik xink'am xb'eheb' li xmalka'an.
19Wi xwil junaq chi maak'a' raq'
malaj junaq neb'a' maak'a' xb'aatal,
20xeb'intenq'a re xe'q'ixno'k rik'in xtuuxnoq' eb' linkarneer.
21Maajun sut xinb'aanu rahilal reheb' li neb'a'yox,
us ta wank inwankil chiruheb' laj raqol aatin.
22Wi ta ink'a' xinb'aanu chi jo'kan,
chib'oq'e'q ta lintel ut chitoqe'q li wuq'.
23Xb'aan naq ninxiwa li xraqb'a aatin li Yos,
moko tinkuy ta wank chiru xwankil li Qaawa'.
24Maajun wa xkoho linch'ool chirix li chaab'il oor
chi moko xinye naq a'an ta linsahilal.
25Ink'a' xink'ojob' linch'ool chirix linb'ihomal,
li xweechani rik'in linkawil k'anjel.
26Naq xwil li xlemtz'unkil li saq'e
ut li xch'ina'usal li po nab'eek chiru choxa,
27ink'a' xink'e wib' chi b'alaq'iik,
ink'a' xinloq'oniheb' sa' muqmu.
28Wi ta xinb'aanu a'an,
ink'ulub' raj xtojb'al rix linmaak,
xb'aan naq a'an xtz'eqtaanankil li xYosil li choxa.
29Ink'a' xsaho'k inch'ool rik'in xrahilal li xik' na'ilok we,
chi moko rik'in rilb'al naq wank sa' ch'a'ajkilal.
30Maajun wa xinmajewa li xik' na'ilok we,
chi moko xinrahi naq taakamq.
31Maajun x'ok sa' li wochoch
chi ink'a' ta xk'ojlaak xch'ool sa' linmeex;
32maajun aj ab'l tenamit xkanaak chi wark sa' b'e,
junelik b'an xtaw rochochnaal wik'in.
33Ink'a' xinmuq linmaak jo' neke'xb'aanu li junch'ol chik,
chi moko xink'uula sa' linch'ool
re naq maa'ani taanawoq re.
34Ink'a' xinxiwak xb'aan li k'aru te'xye li poyanam;
maajun wa xintz'ap wib' sa' wochoch
yal xb'aan inxiw naq tine'xtz'eqtaana.
35Us raj naq wanq ta ani taa'ab'inq re li yookin xyeeb'al!
Arin xraqe'k li waatin.
Anaqwan a' chik li Nimajwal Yos tento taa'aatinaq.
36Wi ta yaal li yookeb' xyeeb'al chiwix,
us raj naq te'xtz'iib'a,
ut laa'in twiiqani sa' xb'een lintel,
tink'e sa' inb'een jo' junaq koroon.
37Tin'aatinaq rik'in li Yos
ut tinye re chixjunil li xinb'aanu.
Tinseeraq'iq rik'in chi maak'a' inxutaan.
38Ink'a' xink'e linch'och' chi yaab'ak,
chi moko eb' li wawimq yookeb' chinjitb'al.
39Ab'an wi wank ta ani xwelq'a li k'aru re,
malaj xintawasiheb' laj k'anjel chiwu,
40chiru linch'och' chi'elq k'ix cho'q ruuchil li triiw,
ut chimoq li la cho'q ruuchil li seb'aad.
Arin xraqe'k chi aatinak laj Job.