SAL 141
At Qaawa', aawik'in kaw nin'ilok
1Xsaalm laj David.
At Qaawa', ninyaab'a laak'ab'a', chalqat chi junpaat
ut chawab'i taxaq xyaab' inkux
naq nintz'aama intenq'ankil.
2Chiwulaq ta aawik'in lintij jo' xb'ook li pom.
Naq ninterq'usi li wuq' chawu,
jo' taxaq li mayej nayeechi'imank ewu.
3At Qaawa', chak'aak'ale taxaq li ru'uj waq',
chawil taxaq li xtz'uumal we.
4Chinaatenq'a re naq ink'a' taaxik inch'ool chirix li k'aru ink'a' us;
ink'a' taxaq chin'okenq xb'aanunkil li maa'usilal wochb'eeneb' laj maak,
chi moko chixk'ul li waanm li k'aru neke'xtzeka.
5Chinxq'us ta ut chinxtij li tiik xch'ool xb'aan inraab'al;
a'ut maajoq'e taxaq chixyul linjolom li xsununkil b'an li ink'a' us xna'leb',
re naq ink'a' tintz'aqonq rik'in li xmaa'usilal.
6Eb' laj k'amol xb'eheb' laj maak te't'ane'q sa' ruq' li Qaawa', li qasaqoonak,
ut te'xtaw ru naq xin'aatinak chi maak'a' b'alaq'ik.
7Chanchan jun li ka' puk'inb'il chiru ch'och',
jo'kaneb' li xb'aqeleb' naq te'hire'q chire xjulel li kamenaq.
8At Qaawa', aawik'in kaw nin'ilok;
ninmuhenk aawik'in, minaakanab' injunes!
9Chinaakol taxaq sa' ruq'eb' li neke'b'aanunk maa'usilal,
ut mint'ane'k taxaq sa' li ra'al xe'xk'e re int'anb'al.
10A'eb' aj tawi' li ink'a' useb' xna'leb' che't'ane'q sa' li xra'aleb';
a'ut laa'in tinnume'q junpak'al chi maak'a' tink'ul.