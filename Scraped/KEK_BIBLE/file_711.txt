IS 32
Li x'awab'ejihom li tiikil ch'oolej
1K'ehomaq reetal:
taawanq junaq awab'ej li taa'awab'ejinq sa' tiikilal,
ut eb' laj k'amol b'e te'raqoq aatin jo' chanru li k'ulub'ej.
2Li junjunq sa' xyanqeb'
jo'kaq li na'ajej nakolok chiru li kawil iq' ut li hab';
kama'aq li roq nima' sa' li chaqich'och',
chanchanaq jun nimla saqoonak
chi muheelank sa' tiqwal ch'och'.
3Q'esaq chik xsa' ru chi ilok
ut q'esaq chik li xxik chi ab'ink.
4Li ink'a' naxb'aanu li xk'anjel sa' xyaalal
taak'anjelaq chi wank xna'leb',
ut tz'aqal chik re ru taa'aatinaq li tat re.
5Ink'a' chik taayehe'q “chaab'il winq” re li maak'a' xna'leb'
chi moko taak'ehe'q xloq'al li eet aj winq.
6Xb'aan naq li maak'a' xna'leb' junes memil naxseeraq'i
ut junes xb'aanunkil li maa'usilal naxk'oxla.
Naxb'aanu li ink'a' us ut naxmajewa li Qaawa';
ink'a' naxk'e chi tzekank li yo xtz'okajik
chi moko naxk'e ruk'a' li taachaqiq re.
7Li ink'a' us xna'leb' junes b'alaq'ik naxk'oxla
ut naxyal xq'e chi xb'aanunkil li yib'eetal ru aj na'leb';
naxlab'ale li kub'enaq xwankil rik'in tik'ti'
ut ink'a' naxkol rix li neb'a' sa' li raqleb'aal aatin.
8A'ut li chaab'il xch'ool junes li chaab'ilal naxk'oxla,
ut kaw xch'ool chi xb'aanunkil li us.
Reheb' li ixq li maak'a'eb' xk'a'uxl
9Ex ixq li maak'a' nekek'oxla,
xaqlinqex ut ab'ihomaq li ok we chi xyeeb'al eere.
Ex ixq li k'ojk'o eech'ool anaqwan, ab'ihomaq li waatin.
10Anaqwan maak'a' nekek'oxla,
ab'anan sa' wan xkab' chihab' k'ajo' naq texxiwaq,
xb'aan naq maak'a' teexok sa' xq'ehil xsik'b'al ru li uub'.
11Laa'ex li maak'a' nekek'oxla, okaq b'ayaq eexiw,
t'urub'omaq eerib', isihomaq leeraq' cherix
ut tiqib'omaq eerib' rik'in q'es ruhil t'ikr,
reetalil li xrahil leech'ool;
12cheteni re leech'ool
sa' xk'ab'a' li q'emal ch'och' ut eb' li chaab'il awimq.
13Junes k'ix ut pajl aj chik taak'iiq sa' lintenamit;
jo'kanaq ajwi' sa' chixjunileb' li ochoch
neke'ninq'ehik wi' lintenamit chi saheb' sa' xch'ool.
14Pojpo taakanaaq li rochochil li awab'ej
ut maajun chik wanq sa' li tenamit;
eb' li kawub'resinb'il kab'l li najt xterameb'
te'kanaaq chi po'lemil chi junajwa:
aran te'wanq chi ichajib'k eb' li k'iche'il b'uur
ut eb' li wakax chi saheb' sa' xch'ool.
Taahoye'q chaq li Musiq'ej sa' qab'een
15Ab'anan taqe'q taahoye'q chaq li Musiq'ej sa' qab'een.
Toja' naq li chaqich'och' tkanaaq cho'q xna'aj awimq
ut li xna'aj awimq taak'iche'o'q wi' chik.
16Li tiikilal taa'uuchinq sa' li chaqich'och'
ut li k'ulub'ej taawanq sa' li xna'aj li awimq;
17Li xk'anjel li tiikilal a'an li wank sa' tuqtuukilal,
ut li naruuchin li k'ulub'ej a'an li sahil wank ut li kawil ch'oolej chi junajwa.
18Lintenamit taahilanq sa' tuqtuukilal
ut maak'a' taach'i'ch'i'inq reheb' sa'eb' li ochoch wanqeb' wi',
19us ta sajb'ilaqeb' li k'iche'
ut juk'b'ilaq li tenamit.
20Us xaq eere laa'ex li tex'awq chi junqre li nima'
ut teek'e chi ichajib'k leeketomq chi hitho.