JOB 38
Li Qaawa' Yos kixsume laj Job
1Toja' naq li Qaawa' kixsume chaq laj Job sa' li kaqsut-iq' ut kixye re chi jo'ka'in:
2Anihat laa'at naq yookat chi xwech'inkil rix li ninb'aanu?
Xmajelal laana'leb' xaye wi' a'an.
3Kawal wanqat anaqwan!
K'ut chiwu li xseeb'al laak'a'uxl ut chasume linpatz'om.
4B'ar wankat naq kink'ojob' li ruuchich'och'?
Ye we, wi relik chi yaal nakanaw li yaal.
5Ma nakanaw ani kib'isok re,
ani kixrinib' li xk'aam sa' xb'een re xb'isb'al?
6B'ar k'ojk'ookeb' li rub'elankil,
ani kik'ojob'ank re li xb'een pek,
7naq saheb' sa' xch'ool chi b'ichank eb' li chahim toj eq'la
ut yookatqeb' chi xajok eb' li ánjel?
8Ani kitz'apok roq li palaw,
naq a'an ki'elk chaq sa' li ch'och'?
9Ye we jo'q'e kink'eheb' li choql cho'q xb'aatal li palaw,
re naq sa' aak'ab' taakanaaq.
10Jo'q'e kinraq xnub'ajlil
ut kink'e xramb'al li ha'?
11Ut kinye re: “Toj arin xatwulak;
arin te'xpik'a rib' laakaw oq”.
12Chiru laayu'am ma xattaqlank jun sutaq chi saqewk li kutan?
Ma xaxaqab' xna'aj li hik'e'k,
13re xkutanob'resinkil li ruuchich'och'
ut risinkil chi kutankil li ink'a' useb' xna'leb'?
14Naq na'ok chi k'utunk xch'ina'usal li ruuchich'och'
ut kaqkaq ru xb'aan li saqewk
chanchan junaq b'onb'il aq'ej,
15toja' naq eb' li ink'a' useb' xch'ool
te'xkanab' xb'aanunkil li maa'usilal,
xb'aan naq ink'a' neke'xkuy wank sa' li saqenk.
16Ma ak xatwulak sa' xchamal li palaw
re rilb'al b'ar wank li xyo'leb'aal li ha'?
17Ma ak aawilom li rokeb'aal li xna'ajeb' li kamenaq,
b'arwi' li Kamk na'awab'ejink?
18Ma nakanaw jo'k'ihal xkelam ru li ruuchich'och'?
Ye we wi nakanaw a'in.
19B'ar nachalk chaq li saqenk?
B'ar wank xna'aj li aak'ab'?
20Ma nakanaw xk'amb'aleb' chi k'anjelak,
ut chirix a'an xsutq'isinkileb' wi' chik sa' li xna'ajeb'?
21Ch'olch'o naq ink'a',
xb'aan naq ink'a' jwal tiixat,
chi moko ak yo'lajenaqat naq laa'in kinyiib' li ruuchich'och'.
22Ma xatwulak b'arwi' k'uulanb'il li xchu'ke ut li saqb'ach,
23re xtaqlankileb' sa' xq'ehil li rahilal
ut sa' xq'ehil li yalok ut raaxiik'?
24B'ar nachalk chaq li saqenk?
Chanru naq naxjek'i rib' li iq' sa' ruuchich'och'?
25Ani nataqlank re li hab'
ut naxk'ut xb'e li kaqsut-iq',
26re tixt'aqresi li chaqich'och' ut li junesal na'ajej,
27ut taayo'laaq rax pim chiru li joxk' ch'och'?
28Ma wank xyuwa' li hab'?
Ani nak'uub'ank re li xchu'ke?
29B'ar na'elk chaq li tew?
Ani li xna' li ratz'amke?
30Ani napekob'resink re li ha' sa' choxa?
Chanru naq li ha' naxtuub' rib' jo' li pek sa' xchamal li palaw?
31Ma laa'at nakatch'utub'ank re eb' li chahim Pléyades xk'ab'a',
ut nakajek'i eb' li chahim re Oryón?
32Ma laa'at nakatk'ehok chaq re chi elk li Kaq Chahim eq'la
ut nakab'eresi li xnimal Tz'uqtz'un ut li ch'ina Tz'uqtz'un?
33Ma nakanaw chanru li xchaq'rab'il li choxa?
Ma laa'at tab'i' li nakak'ojob' li chaq'rab' a'in sa' ruuchich'och'?
34Ma naru tab'i' taaye reheb' li choql
naq te'xtaqla chaq li hab' sa' ruuchich'och'?
35Ma laa'at tab'i' nakattaqlank sa' xb'eeneb' li raq'kaaq,
re naq tole'xye aawe: “We'ko arin”?
36Ani xk'ehok xna'leb' li xik'anel xul ib'is xk'ab'a',
malaj xseeb'al xch'ool li tzo'kaxlan?
37Ani naru rajlankil eb' li choql chi tz'aqal re ru?
Ani naru xyeeb'al reheb' naq te'xhoy chaq li hab',
38re xt'aqresinkil li ch'och'
toj reetal taasululo'q li pojtz'?
39Ma laa'at tab'i' nakatsik'ok xtzak li ixqi kaqkoj,
re naq te'tzekanq ut te'k'ojlaaq xch'ool eb' li kok' ral,
40naq tuntuukeb' sa' li xjuleb'
malaj b'uchb'uukeb' sa' pim chi xramb'al xtzakeb'?
41Ani nak'ehok xwa eb' li tz'oq,
naq eb' li ral te'tz'okaaq,
ut yookeb' xsik'b'al ut tz'aamankil xwaheb'?