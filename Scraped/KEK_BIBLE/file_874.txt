OS 12
1Eb' laj Efraín maak'a' xyaalal li neke'xb'aanu;
rajlal kutan neke'xsik' xtenq'ankileb' sa' jalanil tenamit.
Nanumtaak li xtik'ti'eb' ut li elq'ak neke'xb'aanu,
neke'xk'e rib' sa' aatin rik'ineb' laj Asiria
ut neke'k'amok aseeyt aran Ejiipt”, chan li Yos.
2Li Qaawa' yo chi jitok chirixeb' laj Judá,
ut tixk'eheb' chi xtojb'al rix li xmaakeb' laj Jakob,
tixk'e xq'ajkamunkileb' jo' chanru li xyehom ut xb'aanuhomeb'.
3Naq toj maji' nayo'laak,
laj Jakob kixmaq' li xb'een alalb'ejil chiru li ras;
ut naq winq chik, kiyalok rik'in li Qaawa' Yos.
4Kiyalok rik'in jun li ánjel ut kixq'ax ru,
kiyaab'ak ut kirelaji li rusilankil.
Moqon chik koxtaw li Yos aran Betel
ut ki'aatinak rik'in.
5Li Qaawa' a'an li Nimajwal Yos;
a'an Qaawa' naxk'ab'a'in.
6Jo'kan naq laa'ex aj Israel sutq'inqex rik'in leeYos:
chexrahoq ut chexwanq sa' tiikilal,
ut k'ojk'ooq leech'ool rik'in leeYos chi junelik.
7Xyehom li Qaawa':
“Eb' laj Kanahán neke'roksi li b'isleb' ink'a' tz'aqal,
ut nawulak chiruheb' li b'alaq'ik.
8Ut eb' laj Efraín neke'xye:
«Yaal naq xoob'ihomo'k,
naab'al li b'ihomal xqatamresi.
Ab'anan maajun taayehoq qe
naq xqataw qab'ihomal rik'in b'alaq'ik!».
9Laa'in li Qaawa' leeYos chalen chaq sa' leerelik Ejiipt:
toj texink'e wi' chik chi wank sa'eb' li muheb'aal yiib'anb'il rik'in t'ikr,
jo' junxil naq kexintaw chaq sa' li chaqich'och'.
10Laa'in kin'aatinak rik'ineb' li propeet,
k'iila sut kiwaatinaheb' sa' moy u,
ut sa' jaljookil ru aatin kexwaatina chi xtz'uumal reheb' a'an.
11Eb' laj Galahad wankeb' xmaak;
jo'kan naq teb'insach.
Aran Kilkal neke'mayejak wakax;
jo'kan naq li x'artaleb' chanchanaqeb' li pek
li neke'kanaak chi tub'tu sa' li awimq”.
12Laj Jakob ki'elelik sa' xteepal Aram
ut kaw kik'anjelak aran cho'q aj ilol ketomq
re naq taak'ehe'q rixaqil.
13Rik'in xtenq'aal jun li propeet
li Qaawa' kirisiheb' chaq laj Israel aran Ejiipt
ut kixk'aak'aleheb' rik'in xk'anjel jun propeet.
14Eb' laj Efraín ke'yoob'ank xjosq'il li Yos;
jo'kan naq te'k'ehe'q chi xtojb'al rix li kamsink ke'xb'aanu.
Li Qaawa' taareeqaju li maa'usilal ke'xb'aanu.