SAL 17
Xtij li maak'a' xmaak
1Xtij laj David.
At Qaawa', chawab'i taxaq li nintz'aama sa' tiikilal,
chak'e reetal xyaab' linkux ut chasume lintij,
xb'aan naq maak'a' b'alaq'il chi xtz'uumal we.
2Chatraqoq aatin sa' inb'een,
xb'aan naq laa'at nakawil li tiikil ch'oolej.
3Laa'at xatz'il rix li waanm
ut xinaawula'ani chi q'eq;
xinaayal sa' xam,
ab'an maak'a' maa'usilal xataw wik'in.
4Ink'a' xinmaakob'k rik'in xtz'uumal we
jo' neke'xb'aanu li winq,
xink'uula b'an laaloq'laj aatin
5ut xink'e inch'ool chi xik sa' li b'e jwal chaab'il;
ink'a' xch'inaak li waanm sa' li b'e xak'ut chiwu.
6At inYos, ninyaab'a laak'ab'a'
xb'aan naq nikinaasume chaq.
Ilin chaq ut chawab'i li waatin.
7Chak'ut taxaq xnimal aawuxtaan,
laa'at li nakatkolok rik'in laawankil
ani naxsik' aamuheelahom chiruheb' li xik' neke'ilok re.
8Chinaakol taxaq kama' nakaraheb' xsa' laawu,
chinaakupu taxaq rub'el xnimal aawankil.
9Chinaakol taxaq chiruheb' laj maak li yookeb' chinrahob'tesinkil,
chiruheb' li xik' neke'ilok we,
jo'k'ihaleb' li nikine'xsut re inkamsinkil.
10Eb' a'an xe'pixirk, k'ajo' xq'etq'etileb' naq neke'aatinak!
11Yookeb' chintaaqenkil, okeb' re chinsutb'al,
yookeb' chi xsik'b'al chan raj ru naq tine'xt'an.
12Chanchaneb' josq' aj kaqkoj neke'rataw li tib',
jo'keb' ral li kaqkoj chi royb'eninkil li xtzak sa' li xjob'.
13Waklin, at Qaawa', charameb' taxaq,
numtaaqat sa' xb'eeneb';
kolin rik'in laach'iich' chiruheb' li ink'a' useb' xna'leb',
14kolin rik'in laawankil chiruheb'
ut chawisiheb' sa' li ruuchich'och' a'in:
che'reechaniiq taxaq ka'ajwi' li yu'am a'in!
Nujob'resi li xsa'eb' rik'in li k'aru xak'uub' cho'q reheb';
che'k'ojlaaq xch'ooleb' li ralal xk'ajoleb',
ut li rela' che'xkanab' reheb' li ri xmameb'.
15A'ut laa'in sa' xtiikilal linch'ool
toxwil xnaq' aawu;
sa' li wajik, taak'ojlaaq li waanm chi wank chawe chawu.