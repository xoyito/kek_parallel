JOB 34
Naq laj Elihú ki'aatinak xka' sut
1Laj Elihú kixye ajwi':
2Laa'ex li tzolb'ilex ut wank eena'leb',
ab'ihomaq li waatin.
3Xb'aan naq li xk'anjel li xikej, a'an rab'inkil li aatin,
jo' naq xk'anjel li ru'uj aq'ej, a'an xnawb'al xsahileb' li tzekemq.
4Jo'kan b'i' qatz'ilaq rix b'ar wank li tiikilal,
ut qayehaq sa' komonil b'ar wank li yaal.
5Xyehom laj Job: “Maak'a' inmaak,
ab'an li Yos ink'a' naxk'ulub'an xch'ool.
6Laa'in tiik inch'ool,
ab'an neke'xk'oxla naq yookin chi tik'ti'ik;
q'axal ra yookin xk'ulb'al chi maak'a' inmaak”.
7Ma wank junaq winq jo' laj Job?
Sa naxse'e li Qaawa' chi junelik;
8nawulak chiru rochb'eeninkil eb' li ink'a' useb' xna'leb',
ut junelik nawank sa' xyanqeb' li neke'b'aanunk maa'usilal.
9Ma ink'a' tab'i' naxye:
“K'aru naxra li winq naq nawank sa' usilal rik'in li Yos?”, chan.
10Ab'ihomaqin laa'ex li chaab'il eech'ool.
Meek'oxla naq li Nimajwal Yos
naxb'aanu li maa'usilal ut li ink'a' us.
11Li Yos naxq'ajkamu li junjunq
a' yaal chanru li xyehom ut xb'aanuhom;
naxk'e re li junjunq jo' li xk'ulub'.
12Ch'olch'o naq li Yos ink'a' naxb'aanu li maa'usilal
ut li Nimajwal ink'a' naxjal ru li raatin.
13Li Qaawa' ink'a' xk'ulum li xwankil sa' ruq' anihaq
re rilb'al chixjunil li ruuchich'och'.
14Sa' li kutan naq taaraj risinkil xmusiq'eb' li poyanam,
15tookamq chiqajunilo
ut toosutq'iiq wi' chik cho'q pojtz'.
16Ab'anan wi nakataw ru li ninye,
ab'i li waatin,
k'e reetal li ok we xyeeb'al.
17Wi ta li Yos xik' naril li tiikilal,
maamin taaruhanq chi xjolominkil li ruuchich'och'.
K'a'ut naq nakatraqok aatin sa' xb'een li q'axal tiik xch'ool?
18Ka'ajwi' li Yos wank xwankil
chi xyeeb'al reheb' li awab'ej ut eb' laj jolominel:
“Laa'ex ink'a' us eena'leb'”.
19A'an juntaq'eet naril chixjunileb':
jo' eb' li ninqeb' xwankil ut eb' li b'ihom,
jo'kan ajwi' eb' li neb'a'.
Xb'aan naq A'an kiyoob'tesink reheb' chixjunileb'.
20Eb' li poyanam sa' junpaat neke'kamk chiru q'oqyink:
neke'xmululi rib' li tenamit ut ak maak'a'eb' chik;
li winq nim xwankil na'isiik sa' xk'anjel chi junpaat.
21Li Yos naril ut naxnaw
jo'ch'inal jo'nimal naqab'aanu.
22Maak'a' junaq q'oqyinkil ru na'ajej
te'xmuq wi' rib' li neke'b'aanunk maa'usilal.
23Li Qaawa' ink'a' naxxaqab' xkutankil
tixk'ut wi' rib' li winq chiru sa' li raqb'a aatin.
24Naxsach ruheb' li ninqeb' xwankil
chi ink'a' naxpatz' k'aru xmaakeb',
ut jalan chik naxkanab' sa' xna'ajeb'.
25Li Yos naxnaw chi us k'aru neke'xb'aanu;
nachalk chi q'eq ut naxsach xwankileb'.
26Naxk'eheb' chi xtojb'aleb' xmaak chiruheb' chixjunil,
jo' na'uxmank reheb' li ink'a' useb' xna'leb',
27xb'aan naq ink'a' xe'raj xpaab'ankil li Qaawa'
chi moko xe'xtaaqe li xb'e.
28Li xq'oq eb' li tawasinb'ileb' ut eb' li neb'a'
xwulak toj rik'in li Yos sa' choxa.
29Ab'anan wi li Yos ink'a' na'aatinak,
ani truuq tixye naq moko us ta a'an?
Wi tixmuq rib',
ani taaruhanq chi rilb'al ru?
A'an na'ilok reheb' chixjunil li tenamit sa' ruuchich'och',
30re naq ink'a' taa'awab'ejinq li ink'a' us xna'leb'
ut ink'a' ajwi' te'b'alaq'iiq li poyanam.
31Wi wank junaq naxye re li Yos:
“Chakuy inmaak, xink'e wib' chi b'alaq'iik;
ink'a' chik tinb'aanu.
32K'e chiwil li k'aru ink'a' ninruhank chi rilb'al.
Wi ink'a' us xinb'aanu, ink'a' chik tinb'aanu anaqwan”, chan,
33ma nakak'oxla laa'at
naq li Yos tento tixk'e xq'ajkamunkil?
Ab'an laa'at xatz'eqtaana li xk'a'uxl li Yos!
Laa'at nakanaw k'aru taab'aanu; maawa' laa'in.
Ye b'i' qe li k'aru nakanaw.
34Eb' li wankeb' xna'leb' ut li seeb'eb' xk'a'uxl
li yookeb' chi ab'ink we te'xye we:
35“Laj Job na'aatinak chi maak'a' naxnaw,
ut li k'aru naxye, maak'a' xyaalal.
36X'aatinak jo' junaq yib'ru xna'leb';
chiraqmanq b'i' aatin sa' xb'een.
37Moko ka'aj ta wi' li maak a'an xb'aanu;
yo aj b'an wi' chi xq'etq'etinkil rib' chiru li Yos;
naxse'e ut naxwech' li Qaawa'”.