JOB 29
Naq laj Job kiraqe'k chi aatinak
1Jun sut chik ki'aatinak laj Job ut kixye chi jo'ka'in:
2Us raj tinsutq'iiq wi' chik sa'eb' li kutan xnumje'k
naq li Qaawa' xinxtenq'a
3ut xkutanob'resi linb'e,
ut ink'a' xinb'eek sa' li aak'ab'!
4Wankin chaq sa' linsaajilal
ut li Yos xril linjunkab'lal;
5li Nimajwal toj wan chaq wik'in,
wochb'eeneb' chixjunileb' li walal ink'ajol.
6Sa'eb' li kutan a'an numtajenaq li leech
ut k'ajo' chaq li aseeyt sa' li wochoch!
7Naq ninxik sa' li tenamit
b'arwi' naraqmank aatin,
8eb' li saaj poyanam neke'xk'e inloq'al
ut eb' cheekel winq neke'xaqliik re xk'eeb'al xsahil inch'ool.
9Eb' li ninqeb' xwankil neke'xkanab' aatinak
ut neke'kanaak chi ch'anch'o.
10Li xjolomileb' li tenamit ink'a' chik neke'seeraq'ik
ut mem neke'kanaak.
11Jo'k'ihaleb' nikine'rab'i,
neke'xk'e xsahil inch'ool;
ut eb' li neke'ril wu,
chaab'il neke'aatinak chiwix,
12xb'aan naq xink'e inch'ool chi xtenq'ankil li wank sa' rajb'al ru
jo'wi' li neb'a'yox li maajun natenq'ank re;
13xink'ojob'eb' xch'ool li neb'a' ut li xmalka'an:
jo'kan naq neke'yoxink chiwu.
14Sa'eb' li kutan xnumje'k nintiqib' wib' rik'in li tiikilal,
ut nink'e li chaab'ilal jo' inb'aatal ut xlanb'al linjolom.
15Xink'ut xb'eheb' li mutz'
ut xinch'iloheb' li yeq roqeb';
16chanchanin chik xyuwa'eb' li neb'a',
ut nin'aatinak chi xkolb'aleb' li jalan xtenamiteb'.
17Xinsach xwankileb' li ink'a' useb' xna'leb',
ut xinkoleb' li tawasinb'ileb' xb'aaneb'.
18Aran xinye sa' inch'ool:
“Najt tinwanq sa' ruuchich'och';
tinkamq sa' linch'aat chi sa sa' inch'ool.
19Chanchanin jun toon li che' li wank chire nima',
nat'aqresiik li ruq' xb'aan li xchu'ke chiru q'oqyink.
20Tintaw wi' chik inloq'al
ut jwal kawaq chik wib' jo' jun simaj”.
21Q'es xxikeb' chi wab'inkil chixjunileb',
ut neke'royb'eni naq tink'e xna'leb'eb'.
22Naq ninkanab' aatinak,
maajun nawech'ok we.
Chixjunileb' neke'rab'i li waatin chi saheb' sa' xch'ool
23ut neke'xk'ul inna'leb',
jo' nak'ule'k li hab' sa' xtiklajik li hab'alq'e.
24Naq nink'ut chiruheb' xsahilal linch'ool,
chi raasa neke'xpaab';
ut junelik neke'royb'eni junaq reetalil li xsahilal li waanm.
25Xink'amok b'e chiruheb',
chanchanin junaq awab'ej sa' xyanqeb' laj puub';
ut xink'ojob' xch'ooleb' naq wankeb' chaq sa' rahil ch'oolej.