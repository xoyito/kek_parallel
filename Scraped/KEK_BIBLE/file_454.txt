JOB 18
Naq laj Bildad ki'aatinak xka' sut
1Toja' naq laj Bildad aj SÃºaj ki'aatinak chi jo'ka'in:
2Jo'q'e teekanab' aatinak?
K'oxlahomaq chi us chixjunil,
toja' naq too'aatinaq.
3Sa' aach'ool laa'at, a Job,
naq maak'a' qana'leb' ut kama'o li xul.
4K'a' naq yookat chi oso'k xb'aan laajosq'il?
Ma nakak'oxla naq chi jo'kan tkanaaq li ruuchich'och' chi nakirnak
ut eb' li pek te'xjal xna'ajeb'?
5Taachupq xsaqenk li ink'a' us xna'leb',
ut ink'a' chik taalemtz'uno'q li raq' xxamlel.
6Taamoyq ru li xsaqenk,
ut maak'a'aq chik kutan sa' xmuheb'aal.
7Ink'a' chik taab'eeq chi q'axal kaw,
ut a' ajwi' li kixk'uub' taat'ane'q wi'.
8Taak'eemanq junaq ra'al b'arwi' nanume'k,
ut aran taat'ane'q ut taa'aleeq.
9Jun li k'aam taab'ak'oq re li xkux roq,
re naq tchape'q ut ink'a' chik taa'elq.
10Muqmu sa' ch'och' jun li ra'al
re naq taat'ane'q chisa' naq taanume'q aran.
11Yalaq b'ar nareek'a naq sutsu xb'aan li k'iila rahilal
li yookeb' chi xtaaqenkil sa' junjunq li xyokb'.
12Maak'a' chik xmetz'ew xb'aan li xtz'okajik,
ut li rahilal nanumtaak sa' xb'een.
13Li yajel nachoyok re li xtib'el,
ut li raxkamk nak'uxuk re eb' li xcha'al.
14X'isiik sa' li rochoch b'arwi' sa sa' xch'ool,
ut xk'ame'k chiru laj eechal re li xiwak.
15Te'xk'e asuupr sa' li rochoch
ut taak'atmanq li xmuheb'aal.
16Chanchanaq jun li che' xchaqik li xxe',
yookeb' ajwi' chi kamk li ruq'.
17Maak'a' chik xpatz'b'al sa' ruuchich'och',
maa'ani chik taapatz'oq re li xk'ab'a'.
18Taa'isiiq sa' saqenk ut taatz'eqe'q sa' li aak'ab';
taasachmanq sa' li ruuchich'och' a'in.
19Taakanaaq chi maak'a'eb' chik ralal xk'ajol:
maajun chik taawanq sa' li xjunkab'al.
20Te'xiwaq ut te'sachq xch'ool
jo'k'ihaleb' li wankeb' sa' releb'l ut rokeb'l li saq'e.
21Jo'ka'in naq na'oso'k li xyu'ameb' li ink'a' useb' xna'leb',
a'eb' li neke'tz'eqtaanank re li Yos.