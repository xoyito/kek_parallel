SAL 64
Eb' li neke'q'ab'ank te'xtoj li xmaakeb'
1Re li xjolomileb' laj b'ichanel. Xsaalm laj David.
2At inYos, chinaawab'i taxaq sa' linrahilal;
chinaakol chiruheb' li xik' neke'ilok we.
3Chinaamuq chiruheb' li neke'k'uub'ank raaxiik',
chiruheb' li neke'xmululi rib' chi xb'aanunkil li maa'usilal.
4Neke'xq'esna li ru'uj raq'eb' jo' li q'esnal ch'iich',
ut li aatin neke'xye chanchan li ral simaj wank xmay,
5re xkutb'al chi muqmu sa' xb'een li maak'a' xmaak,
re xkutb'al chi junpaat, chi maak'a'eb' xxiw.
6Neke'xk'e xkawil xch'ooleb' chirib'ileb' rib'
re xb'aanunkil li maa'usilal;
ut neke'xk'uub' xk'eeb'al li ra'al sa' muqmu:
“Maa'ani toxril a'in, chankeb'.
7Ani tab'i' taak'ehoq reetal li k'aru yooko?”.
Neke'xyoob' raaxiik' ut neke'xmuq li ralahomeb' xch'ool,
xb'aan naq k'ajo' xchamal li xch'ool ut xk'a'uxl li winq.
8Ab'an li Yos xkutuk chi simaj
ut chi junpaat xe'tiq'e'k sa' xjunxaqalileb';
9xe't'ane'k xb'aan li raatineb',
ut eb' li xe'ilok reheb' xe'xb'anb'ani li xjolomeb'.
10Chixjunileb' te'chalq xxiw:
te'xpuktesi resil li xb'aanuhom li Yos
ut te'xtaw xyaalal li k'aru kixb'aanu.
11Sahaq xch'ool laj paab'anel
ut taamuhenq rik'in li Qaawa';
ut chixjunileb' li tiikeb' ru xyu'am te'saho'q sa' xk'ab'a' A'an!