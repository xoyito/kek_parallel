GAL 6
Li xchaq'rab' li Kriist
1Ex was wiitz'in, wi wank junaq taat'ane'q sa' junaq maak, laa'ex li nujenaqex chi musiq'ej chetenq'a re naq tixyiib' li xyu'am; ab'an chetenq'a sa' tuulanil, ut chak'e reetal chi us laayu'am, mat-aaleek ajwi' laa'at. 2Chetenq'a eerib' cherib'il eerib' chi xk'amb'al leeriiq, ut teepaab' chi jo'kan li xchaq'rab' li Kriist.
3Wi wank junaq li naxk'oxla rib' naq nim xwankil, chi maak'a' xwankil, a'an yo chi xb'alaq'inkil rib' xjunes. 4Li junjunq chixk'ehaq reetal chanru li xb'aanuhom; chi jo'kan wank k'aru tixnima wi' rib' xjunes ut ink'a' yal chirix jalan chik, 5xb'aan naq li junjunq tento tixk'am li riiq.
6Li natzole'k rik'in li Aatin chixwotzaq chixjunil li k'aru wank re rik'in li natzolok re.
7Meeb'alaq'i eerib', li Yos ink'a' naru xb'atz'unenkil: li k'aru naraw li winq, a'an ajwi' li tixq'ol. 8Ani na'awk cho'q re li xtz'ejwal, a' li q'aak tixq'ol rik'in li tz'ejwalej; ani na'awk cho'q re li musiq'ej, rik'in li Musiq'ej tixq'ol li junelik yu'am. 9Moolub'k chi xb'aanunkil li us xb'aan naq sa' xq'ehil tooq'oloq, wi ink'a' nach'inank qach'ool. 10Jo'kan utan, naq toj naxk'e rib' chiqu, qab'aanuhaq li usilal reheb' chixjunil, ab'anan q'axal chik tqab'aanu reheb' li qech aj paab'anelil.
Xraqik li hu
11Ilomaq xninqal li tz'iib' yookin chi xtz'iib'ankil cho'q eere rik'in wuq'.
12Eb' li neke'minok eeru chi xk'ulb'al li sirkunsisyon, a'aneb' li neke'raj naq sa ilb'ilaqeb' xb'aaneb' li tenamit, yal re naq ink'a' te'rahob'tesiiq sa' xk'ab'a' li xkrus li Kriist. 13Eb' a'an ak xk'ulumeb' li sirkunsisyon, ab'an ink'a' neke'xpaab' xChaq'rab' laj Mois√©s; ka'ajwi' neke'raj naq teek'ul li sirkunsisyon re te'xnimob'resi rib' rik'in naq setb'il xtz'uumal leetz'ejwal.
14A'ut laa'in maajaruj tinnimob'resi wib' injunes, wi ta ink'a' sa' xk'ab'a' li xkrus li Qaawa' Jesukriist. Sa' xk'ab'a' a'an, li ruuchich'och' nakanaak chi tz'eqtaananb'il cho'q we, jo' li k'eeb'il chiru krus; ut jo'kan ajwi' laa'in cho'q re li ruuchich'och'. 15Maak'a' na'ok wi' xk'ulb'al li sirkunsisyon malaj ut ink'a'; li tz'aqal aajel ru a'an li wank chi ak' xyoob'tesihom li Yos.
16Tuqtuukilal ut uxtaanal chiwanq taxaq rik'in chixjunileb' li te'paab'anq re li chaq'rab' a'in; jo'kanaq ajwi' rik'in chixjunil li x'Israel li Yos.
17Ut chalen anaqwan maa'ani chik chich'i'ch'i'inq we, xb'aan naq wankeb' sa' linjunxaqalil li reetalil li Jesus.
18Ex was wiitz'in, li rusilal li Qaawa' Jesukriist chiwanq taxaq eerik'in. Jo'kan taxaq.