SAL 4
Ewuukil tijok
1Re li xjolomileb' laj b'ichanel. Rik'ineb' li wajb' li wankeb' li ru. Xsaalm laj David.
2At inYos, at Kolol we,
chinaawab'i taxaq
naq ninyaab'a laaloq'laj k'ab'a'.
Laa'at li xattehok li b'e chiwu, naq xint'il sa' li rahilal,
chawuxtaana wu ut chawab'i taxaq lintij.
3Ex poyanam, toj jo'q'e teekanab' xmuxb'al inloq'al,
toj jo'q'e teekanab' xraab'al li maak'a' rajb'al?
Ma toj teeraj xsik'b'al li tik'ti'?
4Chenawaq naq li Qaawa' nikinxra xb'aan naq tiik linch'ool,
li Qaawa' narab'i naq ninyaab'a li xk'ab'a'.
5Chiwanq eexiw ut mexmaakob'k;
naq yokyooqex sa' leehilob'aal,
k'oxlahomaq rix leeb'aanuhom chi maak'a' eek'ank.
6Yeechi'ihomaq leemayej sa' tiikilal
ut k'ojk'ooq leech'ool rik'in li Qaawa'.
7Naab'aleb' neke'yehok re:
“Ani tawi' taak'ehoq chiqil li sahilal?”, chankeb'.
Chak'ut taxaq li xnimal laawusilal.
8At Qaawa', naab'al chik xsahil linch'ool xak'e we
chiru xchamal xsasal li xtriiweb' ut li x'ak' b'iineb'.
9Sa' tuqtuukil usilal ninyoklaak ut sa' junpaat ninwark,
xb'aan naq ka'ajwi' laa'at, at Qaawa', nakatk'ehok we chi wank sa' tuqtuukilal.