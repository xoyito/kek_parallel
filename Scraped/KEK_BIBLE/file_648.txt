PR 20
1Li ha' li nakaltesink napo'ok na'leb';
li nakalaak nakaano'k ru ut nasachk xna'leb':
maajoq'e tixtaw xchaab'il na'leb'.
2Naq li awab'ej najosq'o'k,
naxjap re jo' li kaqkoj;
li ani nayoob'ank xjosq'il
xiw xiw wank li xyu'am.
3Li maak'a' xna'leb'
naxch'ik rib' sa' raaxiik';
ab'an li narisi rib' chisa',
xk'ulub' naq taak'eemanq xloq'al.
4Laj q'em ink'a' na'awk sa' xq'ehil li awk;
ut sa' xq'ehil li q'olok, nasik'ok,
ab'an maak'a' naxtaw.
5Li xk'a'uxl li winq, a'an kama' li chamal ha';
ab'an li seeb' xch'ool, naxtaw ru.
6Naab'aleb' neke'xye naq chaab'ileb';
ab'an ink'a' natawmank junaq tiik xch'ool.
7Us xaq reheb' li ralal xk'ajol li winq
li kiwank sa' tiikilal ut chaab'ilal.
8Naq li awab'ej nak'ojlaak sa' li raqleb'aal aatin,
sa' junpaat naxtaw ani wank xmaak.
9Maajun truuq tixye: “Maak'a' inmaak;
relik chi yaal naq saq ru linch'ool”.
10Rajom li Yos naq tiikaq laach'ool:
li Qaawa' xik' narileb' li neke'b'isok chi ink'a' tz'aqal.
11Rik'in li naxb'aanu li saaj al
nak'utunk ma chaab'il ut tiikaq li xch'ool.
12Li xikej, a'an re ab'ink, ut li xsa' uhej re ilok:
chi xkab'ichaleb' xyoob'tesihom li Qaawa'.
13Mixik aach'ool chi wark,
re naq ink'a' tatneb'a'o'q;
k'e b'an aach'ool chi k'anjelak,
ut taawanq aatzekemq.
14“Ink'a' us laak'ay”, chan laj loq'onel;
ab'an naq naxik, nasaho'k sa' xch'ool rik'in li xloq'om.
15Wank li oor ut naab'al li chaab'il q'ol;
ab'an q'axal loq' wi' chik li chaab'il na'leb'.
16Li xk'asok chirix li ink'a' naxnaw ru,
maq'omaq li raq' chiru,
ut kanaaq cho'q ruuchil li xk'asok.
17Li natzekank li elq'anb'il wa
sa nareek'a sa' xtiklajik;
ab'an sa' roso'jik
ch'och' aj chik tixlow.
18Naq k'uub'anb'il chi us junaq k'anjel, us na'elk.
Matxik chi yalok wi ink'a' xak'oxla chi us.
19Li nawulak chiru molok aatin,
maajun li na'leb' naxk'uula chi muqmu;
jo'kan naq maawochb'eeniheb' laj tik'ti'.
20Li naxmajewa li xna' xyuwa',
jwal ra tixk'ul naq taakamq:
taaxik sa' jun na'ajej q'axal q'oqyinkil ru.
21Li nab'ihomo'k chi junpaat,
ink'a' tox'osob'tesiiq moqon.
22Maak'oxla reeqajunkil li rahilal xak'ul.
K'ojob' aach'ool rik'in li Yos,
ut A'an taakoloq aawe.
23Li Qaawa' xik' naril li b'isleb' ink'a' tz'aqal:
naq wank jun b'isleb' re loq'ok ut jalan chik re k'ayink.
24Li Qaawa' nak'utuk xb'e li junjunq.
Maajun naxnaw xjunes b'ar yo chi xik.
25Xiw xiw xyeechi'inkil junaq mayej chiru li Yos chi junpaat,
ut moqon ink'a' taawaj xk'eeb'al.
26Naq li awab'ej wank xna'leb',
naraanilasiheb' li ink'a' useb' xch'ool
ut naxsach ruheb' chi junwaakaj.
27Li musiq'ej li wank qik'in, a'an xsaqenk li Qaawa',
li naxsik'i jo'ch'inal jo'nimal wank sa' qach'ool.
28Li rahok ut li uxtaanank
nak'aak'alenk re li awab'ej;
xaqxooq xwankil chi kaw
wi chaab'il ut tiik xch'ool li awab'ej.
29Li xloq'aleb' li saaj poyanam
a'an li xkawilaleb';
li xkorooneb' li ak cheekeb'
a'an li xchaab'il yu'ameb'.
30Li rahob'tesiik naxb'an li maa'usilal,
ut li rahilal naxk'irtasi li ch'oolej toj sa' xchamal.