AM 1
Li xjosq'il li Yos
1A'an a'in li raatin laj Amós, jun reheb' laj ilol ketomq sa' xteepal Tékoha. A'in li kiril sa' moy u chirix li tixk'ul li tenamit Israel, naq wan chaq chi awab'ejink laj Osías aran Judá, ut naq laj Jerobohán, ralal laj Johás, yo chi awab'ejink aran Israel, wiib' chihab' rub'elaj li nimla hiik kiwank. 2Kixye chi jo'ka'in:
“Toj Sión naxjap chaq re li Qaawa';
toj Jerusalén na'ab'iik li xyaab' xkux.
Eb' li xna'ajeb' li ketomq xe'chaqikje'k,
ut xjoxk'o'k ru li tzuul Karmeel”.
I. RA CHAALEL SA' XB'EENEB' LI TENAMIT (1,3—2,16)
Damaask
3Jo'ka'in kixye li Qaawa':
“Ak k'iila sut xinkuy xmaakeb' laj Damaask
ut anaqwan maak'a' chik xkuyb'al,
xb'aan naq k'ajo' naq xe'xrahob'tesi eb' laj Galahad.
4Jo'kan naq tink'e xxamlel li rochoch laj Jasahel,
ut tinjuk'eb' ajwi' li xmuheb'aal laj Ben-Adad.
5Tinjuk' li rokeb'aal Damaask;
tinsach ruheb' laj Bikat-Abén
jo' ajwi' li na'awab'ejink re Bet-Edén;
ut eb' laj Aram te'k'ame'q chi preexil toj Kir”, chan li Qaawa'.
Gasa ut Filistea
6Jo'ka'in kixye li Qaawa':
“Ak k'iila sut xinkuy xmaakeb' laj Gasa
ut anaqwan maak'a' chik xkuyb'al,
xb'aan naq xe'xchap junq teep chi tenamit
re xk'ayinkil reheb' laj Edom.
7Jo'kan naq tink'e xxamlel li xsuttz'akil li tenamit Gasa
ut te'k'ate'q eb' li xchaq'alil ru ochoch.
8Tinsach ruheb' laj Asdod
jo' ajwi' li na'awab'ejink re Askalón;
tinrahob'tesiheb' laj Ekrón
ut tinsach ruheb' laj Filistea chi junajwa”, chan li Qaawa'.
Tiro ut Fenicia
9Jo'ka'in kixye li Qaawa':
“Ak k'iila sut xinkuy xmaakeb' laj Tiro
ut anaqwan maak'a' chik xkuyb'al,
xb'aan naq xe'xchap junq teep chi tenamit
re xk'ayinkil reheb' laj Edom,
ut ink'a' xe'xk'e sa' xch'ool li sumwank rik'ineb'.
10Jo'kan naq tink'e xxamlel li xsuttz'akil li tenamit Tiro
ut te'k'ate'q eb' li xchaq'alil ru ochoch”.
Edom
11Jo'ka'in kixye li Qaawa':
“Ak k'iila sut xinkuy xmaakeb' laj Edom
ut anaqwan maak'a' chik xkuyb'al,
xb'aan naq rik'in ch'iich' xe'raanilasiheb' laj Israel li riitz'ineb'
ut xe'xsach xwankil li uxtaanank u.
Xe'xtz'eqtaanaheb' chi junwaakaj
ut junelik xe'xk'uula sa' xch'ooleb' li josq'ink.
12Jo'kan naq tink'e xxamlel li tenamit Temán
ut te'k'ate'q eb' li xchaq'alil ru ochoch re Bosrá”.
Amón
13Jo'ka'in kixye li Qaawa':
“Ak k'iila sut xinkuy xmaakeb' laj Amón
ut anaqwan maak'a' chik xkuyb'al,
xb'aan naq jachb'il xe'xb'aanu reheb' li yaj aj ixq aj Galahad naq xe'xkamsiheb',
yal re xmaq'b'al li xch'och'eb'.
14Jo'kan naq tink'e xxamlel li xsuttz'akil li tenamit Rabá
ut te'k'ate'q eb' li xchaq'alil ru ochoch.
Tinb'aanu chi jo'kan sa' xkutankil li yalok,
sa' li nimla mululij ib',
jo' xyaab' li kawil kaqsut-iq'.
15Ut li x'awab'ej taak'ame'q sa' najtil tenamit,
rochb'eeneb' li xninqaleb' ru winq”, chan li Qaawa'.