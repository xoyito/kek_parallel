PR 27
1Maaxuli aawib' chirix li taab'aanu wulaj,
xb'aan naq ink'a' nakanaw li taak'ulmanq wulaj.
2Maak'e aaloq'al aajunes aawib',
kanab' b'an naq jalaneb' te'k'ehoq aaloq'al.
3Jwal aaleb' li pek ut li samahib';
jo'kan ajwi' li raalal li xjosq'il li maak'a' xna'leb'.
4Li josq'il nayoob'ank ch'a'ajkilal ut nasachok;
ab'an li sowenak maajun nakuyuk re.
5Jwal us li q'usuk chi yaal
chiru li rahok sa' b'alaq'il.
6Q'axal wi' chik nakatxra laawamiiw naq nakatxq'us sa' yaal,
chiru naq nakatxq'alu li xik' na'ilok aawe.
7Li ak xtzekank, naxtz'eqtaana li saa'us;
ab'an li yo xtz'okajik,
us ta ch'am li tzekemq, ab'an sa cho'q re.
8Jo' li xik'anel xul li naxik chi najt rik'in li xsuk,
jo'kan ajwi' li winq li xkanab' li rochoch.
9Li aseeyt ut li sununkil b'an nak'ehok sahil ch'oolej;
li chaab'il na'leb' naxk'e junaq amiiw, naxsahob'resi li aanmej.
10Maatz'eqtaana laawamiiw
chi moko li ramiiw laayuwa'.
Moxaaseeraq'i laach'a'ajkilal
rik'ineb' laawas aawiitz'in.
Jwal us tatxtenq'a laawechkab'al
chiru laakomon li wan chaq chi najt.
11Chaab'ilaq laana'leb', at walal,
ut taasaho'q linch'ool;
chi jo'kan tinruuq xsumenkil eb' li xik' neke'ilok we.
12Li wank xna'leb' naril li raaxiik' ut naxkol rib' chiru;
a'ut li maak'a' xna'leb' tiik nanume'k ut naxk'ul li rahilal.
13Li xk'asok chirix li ink'a' naxnaw ru,
maq'omaq li raq' chiru, ut kanaaq cho'q ruuchil li xk'asok.
14Li naxjap re chi xk'eeb'al xsahil xch'ool li ramiiw toj eq'la,
a'an chanchan xmajewankil.
15Jun li ixq aj raaxiik',
a'an kama' li okes ink'a' natz'aponk sa' hab'alq'e.
16Xramb'al chiru, a'an jo' xchapb'al li iq'
malaj jo' xchapb'al li aseeyt sa' laawuq'.
17Li ch'iich' naq'esnaak rik'in ch'iich';
ut li winq, winq ajwi' taatuqub'anq xna'leb'.
18Li naxch'oolani li rawimq, toxyal xsahil;
ut li naxkol rix li xjunkab'lal laj eechal re, taak'ehe'q xloq'al.
19Li xnaq' uhej nak'utunk sa' li ha';
jo'kan ajwi' li winq nak'utunk sa' li ch'oolej.
20Li kamk ut li muqleb'aal ink'a' neke'nujak;
jo'kan ajwi' li winq ink'a' nak'ojlaak xch'ool rik'in li k'aru wank re:
toj naxrahi ru xtz'aqob'.
21Li oor ut li plaat neke'ch'ajob'resiik sa' li xam;
ut li winq nak'utunk rik'in li xloq'al nak'eemank.
22Li maak'a' xna'leb' moko tixkanab' ta li xmemil,
us ta taaputz'iiq chiru li ke'leb'.
23Wanq aach'ool chirixeb' laakarneer
ut k'e aach'ool chi xch'oolaninkileb' laaketomq,
24xb'aan naq li b'ihomal ut li sahil eechej
moko neke'wank ta junelik.
25Naq neke'tuxmek li che'k'aam ut nasetmank li raxpim,
chach'utub' li pim sa'eb' li loq'laj tzuultaq'a.
26Chi jo'kan rik'in li rixeb' laakarneer taayiib' laab'aatal,
ut rik'in xtz'aq laakok' chib'aat taaloq' aach'och';
27ut taawanq naab'al xya'al xtu' eb' laachib'aat
re naq taach'oolani aawib' laa'at
jo' ajwi' laajunkab'lal ut chixjunileb' laj k'anjel chawu.