SAL 132
Li xyeechi'om li Qaawa' re laj David
1B'ich re li taqsink.
At Qaawa', jultikaq aawe laj David
jo'wi' chixjunileb' li xrahilal.
2Jultikaq aawe li xyehom sa' jurament,
at xNimajwal Yos laj Jakob:
3“Ink'a' tin'ok rub'el linmuheb'aal, chan;
ink'a' tinyokob' wib' sa' linwarib',
4ink'a' tink'e chi wark xsa' li wu
chi moko tink'e chi hilank li rix wu,
5toj reetal tintaw junaq na'ajej cho'q re li Qaawa',
junaq muheb'aal cho'q re li xNimajwal Yos laj Jakob”.
6Xqab'i resil naq li Loq'laj Kaax wan chaq aran Efratá,
ut xqataw chaq sa' xtaq'ahil li K'iche'b'aal.
7Yo'qeb' wan wi' li xmuheb'aal li Qaawa',
ut qahupub' qib' rub'el roq rub'el ruq'!
8Waklin, at Qaawa';
kim sa' laasantil hilob'aal,
laa'at ut li Loq'laj Kaax,
reetalil laawankilal!
9Eb' laj tij li neke'k'anjelak chawu
che'xtiqib' rib' rik'in tiikil ch'oolej,
ut eb' laawamiiw che'xjap reheb' xb'aan xsahilaleb' xch'ool.
10Sa' xk'ab'a' laj David laj k'anjel chawu
maatz'eqtaana li awab'ej sik'b'il ru aab'aan.
11Li Qaawa' kixye sa' jurament re laj David,
tz'aqal yaal ut ink'a' tixjal xk'a'uxl:
“Sa' xyanqeb' li te'yo'laaq aawik'in
tinsik' ru junaq li tkanaaq sa' laak'ojarib'aal.
12Wi eb' laawalal aak'ajol te'xpaab' linsumwank
ut linchaq'rab' li tink'ut chiruheb',
jo'kaqeb' ajwi' li ralal xk'ajoleb' chi junelik:
te'k'ojlaaq sa' laak'ojarib'aal”.
13Xb'aan naq li Qaawa' kixsik' ru li tzuul Sión
ut kixxaqab' cho'q xloq'laj muheb'aal:
14“Arin wank linhilob'aal, chan;
arin twaj tinhilanq chi junelik:
jo'kan x'alaak sa' inch'ool.
15Twosob'tesi Sión chi numtajenaq
ut maak'a' taamajelo'q chiru;
tink'ojob' xch'ooleb' li xneb'a' rik'in xwaheb'.
16Tintiqib' eb' laj tij rik'in kolb'a ib';
k'ajo' naq te'xjap re laj paab'anel xb'aan xsahilaleb' xch'ool.
17Aran tink'e chi tuxmek li xwankil laj David
ut tinkawresi junaq saqenk cho'q re li sik'b'il ru inb'aan.
18Xutaanal teb'inkanab' li xik' neke'ilok re;
a'ut a'an taalemtz'unq li xkoroon chi junelik”.