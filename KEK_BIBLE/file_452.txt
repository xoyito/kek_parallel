JOB 16
Xka xsumehom laj Job
1Kichaq'ok laj Job ut kixye:
2K'iila sut ak wab'ihom a'in,
chi maak'a' xk'ojob'ankil inch'ool.
3Jo'q'e teekanab' inch'i'ch'i'inkil?
K'a'ut naq toj teeraj wech'ink wik'in?
4Laa'in ajwi' tinruuq raj aatinak kama' laa'ex,
wi ta wankex sa' linna'aj.
Tinb'anb'ani raj linjolom
naq yooqin chech'i'ch'i'inkil rik'in k'iila aatin.
5Tink'e raj xkawub' eech'ool
rik'in chaab'il aatin ut xk'ojob'ankil leeraanm.
6Ab'anan wi nin'aatinak,
ink'a' nanume'k linrahilal;
ut wi ch'anch'ookin ninkanaak,
ink'a' ajwi' nakotzk.
7Li Yos xinxkanab' chi maak'a' chik inmetz'ew,
xrisi chixjunileb' li wankeb' sa' linjunkab'al
8ut xinxk'e sa' tz'alam.
X'ok chinjitb'al,
ut xxaqliik chi xyeeb'al naq wank inmaak.
9Li xjosq'il li Qaawa' xchalk sa' inb'een;
nikinxsik' ut nikinxt'upi,
chanchan junaq josq' aj xul;
naxk'uxuxi li ruuch re ut xik' nikinril.
10Eb' li tenamit neke'xtuub' chaq rib' chinjitb'al;
nikine'reetz'u ut nikine'xtz'aji chi ruq'eb':
junchalikeb' sa' inb'een chinhob'b'al.
11Li Yos xinxq'axtesi sa' ruq'eb' laj maak
ut eb' li ink'a' useb' xna'leb'.
12Sa' xyaalal wankin chaq, ut xinxchap chinkux;
xinxten, xinxt'upi,
chanchan naq yo chintiikankil rik'ineb' li xsimaj.
13Xine'xsut rik'ineb' ral simaj,
xinxk'ob'i ut xhoy link'a chiru ch'och'.
14Xte lintib'el yalaq b'ar,
jo' junaq aj puub' li xik re chi yalok.
15Xink'e q'es ruhil t'ikr chiwix
ut xinchunlaak sa' pojtz' xb'aan xrahil inch'ool.
16Kaqkaq li xnaq' wu xb'aan yaab'ak,
ut xmoyon xsa' li wu,
17us ta maajun sut xinb'aanu li maa'usilal
ut xintijok chi chaab'il chiru li Yos.
18Ink'a' taxaq tkanaaq yal chi jo'kan
li rahilal yookin chi xk'ulb'al;
ink'a' taxaq tkanaaq chi muqmu li xyaab' inkux.
19Sa' choxa wank ani taa'aatinaq chiwix;
laj kokol we wank aran taqe'q
20ut naxch'olob' link'a'uxl chiru li Yos
re naq tixk'e reetal li xya'al wu.
21Us raj naq taa'aatinaq chiwix chiru li Yos,
jo' na'uxmank sa' ruuchich'och' rik'ineb' li amiiw.
22Xb'aan naq ajlanb'il aj chik linkutan,
ut chi seeb' tinchap li b'e li maak'a' xsutq'ijik chaq.