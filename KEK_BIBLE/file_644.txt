PR 16
1Li winq naxk'uub' li k'aru tixb'aanu,
ab'an li Qaawa' yaal re xb'aanunkil.
2Li junjunq naxk'oxla naq us chixjunil li naxb'aanu;
ab'an li Qaawa' naxtz'il rix li xchamal li ch'oolej.
3Kanab' sa' ruq' li Qaawa' laab'aanuhom,
ut taa'uxmanq jo' chanru xak'oxla xb'aanunkil.
4Chixjunil li xyoob'tesihom li Qaawa', wank xyaalal.
A' ajwi' li ink'a' us xna'leb'
yoob'tesinb'il cho'q re li raqb'a aatin.
5Li Qaawa' xik' naril li q'etq'et;
ch'olch'o naq a'in tixk'ul li xq'ajkamunkil.
6Wi nakatrahok chi yaal,
taakuye'q laamaak;
wi nakawoxloq'i li Qaawa',
tatnajto'q rik'in li maak.
7Naq li Qaawa' naxk'ul xch'ool li qayu'am,
a'eb' ajwi' li xik' neke'ilok qe
neke'ok wi' chik sa' amiiwil qik'in.
8Jwal us li wank sa' neb'a'il ut tiikaq qach'ool
chiru li b'ihomo'k sa' b'alaq'il.
9Laa'o naqak'uub' li tqab'aanu wulaj kab'ej,
ab'an li Yos yaal re b'ar tooxik.
10Li awab'ej na'aatinak sa' xk'ab'a' li Yos,
ut naraqok aatin sa' tiikilal.
11Rajom li Yos naq tiikaq laach'ool
sa' chixjunil laayakom.
12Eb' li awab'ej xik' neke'ril li ink'a' us,
xb'aan naq rik'in xb'aanunkil li tiikilal
xaqxo li xwankileb'.
13Eb' li awab'ej neke'xra eb' li neke'xye li yaal
ut neke'aatinak sa' tiikilal.
14Naq li awab'ej najosq'o'k,
a'an resilal li kamk.
Jo'kan wi wank aana'leb',
yal aaq'e xtuulanob'resinkil.
15Naq li awab'ej sa sa' xch'ool
ut nakatrusila,
a'an chanchan wi' hab' sa' saq'ehil,
ut laa'at taawanq aayu'am.
16Jwal us xtawb'al li chaab'il na'leb' chiru li oor,
ut li seeb'al ch'oolej chiru li plaat.
17Li tiikeb' xch'ool xik' neke'ril li maa'usilal;
neke'xk'e reetal li xb'aanuhomeb'
re naq te'xkol rix li xyu'ameb'.
18Li naxk'e xwankil xjunes rib', taa'oso'q;
li naxq'etq'eti rib', taat'ane'q.
19Jwal us naq taakub'si aawib' sa' xyanqeb' li neb'a'
chiru li b'ihomal sa' xyanqeb' li neke'xnimob'resi rib'eb'.
20Li naxnaw xjolominkil li k'aru re, us taawanq;
us xaq re li k'ojk'o xch'ool rik'in li Qaawa'.
21Li ani naxnaw k'oxlak, “wank xna'leb'” nayeemank re;
li aatinak sa' q'unil nak'ojob'ank ch'oolej.
22Li k'oxlak chi chaab'il
a'an xyo'leb'aal li yu'am;
ut li xtzolb'aleb' li maak'a'eb' xna'leb'
a'an b'ayok ib'.
23Li nak'oxlak chi chaab'il naxk'e reetal li k'aru naxye,
ut eb' li raatin nak'ojob'ank ch'oolej.
24Li q'unil aatin, a'an chanchan xya'al kab':
naxsahob'resi li qach'ool ut naxk'e xkawilal li qoq quq'.
25Wan naq jun li b'e chanchan naq tiik,
ab'an sa' xraqik natawmank li kamk.
26Li wank sa' rajb'al ru, naminok ru laj k'anjel;
li tz'okaak naminok ru chi k'anjelak.
27Li ink'a' us xna'leb' junes maa'usilal naxk'oxla;
ut eb' li raatin chanchan li raq'xam.
28Li ink'a' us xna'leb' nayoob'ank raaxiik';
laj molonel aatin nayoob'ank jachok ib' sa' xyanqeb' li ramiiweb' rib'.
29Li sa' junpaat najosq'o'k naxb'alaq'iheb' li ras riitz'in,
ut naxk'ameb' chi xb'aanunkil li ink'a' us.
30Li naxmutz' li ru, yo xk'uub'ankil li ink'a' us;
ut li naxk'ux li xtz'uumal re, a'an ak xb'aanu li maa'usilal.
31Wi saq rismal laajolom, a'an reetalil laaloq'al
li xamaatani sa' xk'ab'a' li xtiikilal laach'ool.
32Q'axal us naq wanq aakuyum
chiru li xkawilal aawib';
ut jwal us xkuyb'al aawib'
chiru reechaninkileb' li k'iila tenamit.
33Li winq naxb'uuli rix li tixb'aanu,
ab'an li Qaawa' yaal re sa' xb'een chixjunil.