NAH 3
Ra chaalel sa' xb'een Nínive
1Ra chaalel sa' aab'een,
at tenamit aj kamsinelat poyanam,
nujenaqat chi tik'ti' ut raaxiik'!
Maajoq'e nakakanab' li elq'ak.
2Na'ab'iik xyaab' li tz'uum
ut xyaab' roqeb' li kawaay.
Neke'jitz'itz'nak ut neke'pojlok chaq chi chalk eb' li b'eleb'aal ch'iich'.
3Wankeb' chaq chirix kawaay eb' laj puub';
ut jwal neke'lemtz'unk chaq li xq'esnal ch'iich' ut eb' li xjutz' ch'iich'.
K'ajo' xk'ihaleb' li xe'tiq'e'k,
k'ajo'eb' li kamenaq, maak'a' rajlankileb':
eb' li poyanam neke'tichk'okje'k chiruheb' li kamenaq.
4Ut chixjunil a'in xk'ulmank xb'aan li xmaa'usilal li tenamit Nínive.
A'an chanchan jun li ixq aj yumb'eet:
k'ajo' li xch'ina'usal ut li xchaq'alil ru,
ut k'aynaq chi tuulak.
Rik'in li ko'b'eetak ut tuulak xb'aanu
naab'aleb' li tenamit xe'b'alaq'iik.
5Xyehom li Nimajwal Yos:
“Xinchalk chak'eeb'al sa' xutaan:
twisi laawaq' chawix ut tatinkanab' chi t'ust'u;
tink'ut laaxutaan chiruheb' li xninqal ru tenamit.
6Tintuub' li tz'ajn sa' aab'een;
tatinkanab' sa' xutaan
ut tatink'e chi se'eek.
7Chi jo'kan chixjunileb' li te'iloq aawe
te'eleliq chawu ut yooqeb' xyeeb'al:
«Xjuk'e'k li tenamit Nínive.
Ani taatoq'ob'anq ru?
Ani taak'ojob'anq xch'ool?», cha'qeb'.
Ra tixk'ul Nínive jo' naq kixk'ul Tebas
8“Ma q'axal chaab'ilat tab'i' chiru Tebas,
li tenamit wank chire li nima' Nilo,
li sutsu chi k'iila ha' ut ramro xb'aan li palaw ut li nima'?
9Etiopía ut Ejiipt a'an li xkawilal xch'ool Nínive,
ut q'axal kaweb' rib';
eb' laj Put ut eb' laj Libia,
a'aneb' li neke'okenk chirix.
10Ab'anan eb' laj Tebas ke'isiik ajwi' sa' li xna'ajeb'
ut ke'k'ame'k sa' ab'l tenamit;
eb' li ralal xk'ajol ke'pik'aje'k chiru tz'ak
sa'atqeb' li xaalib'e.
Ke'xb'uuli rixeb' li xninqaleb' ru winq
ut ke'k'ame'k chi b'ak'b'o eb' li xjolomil li tenamit.
11Chanchan tatkalaaq naq te'xsach aana'leb';
laa'at taamuq aawib' ut taayal xsik'b'al b'ar taakol aawib'
chiruheb' li xik' neke'ilok aawe.
T'ane'k re Nínive
12“Chixjunileb' laakawub'resinb'il ochoch
chanchaneb' xtoonal li iig li wank ru:
naq taachiq'chiq'i, taat'ane'q li ru sa' re li taatzekanq re.
13Eb' laasoldaad xe'yopirk:
chanchaneb' ixq sa' xyanqeb' li xik' nele'ilok reheb'.
Eb' li okeb'aal xe'tehonk chi xka'pak'alil
ut li xam xk'at chixjunil li xnat'b'al rix.
14K'uula aaha'
re naq wanq aawuk'a' naq sutsuuqat;
kawub'resi eb' laasuttz'ak,
puq' wi' chik li seb' ut yiib' aaxan.
15Us ta tatk'ihanq jo' laj saak'
malaj tattamq ta jo' laj raxq'een,
tat-oso'q xb'aan li xam aran
ut tatsache'q rik'in q'esnal ch'iich'.
16Xe'k'ihank laj yakonel aawik'in
jo' xk'ihaleb' chahim;
17xe'tamk eb' li xninqaleb' ru winq chanchaneb' laj saak',
ut eb' laj k'anjel jo'keb' laj raxq'een
li neke'xch'utub' rib' chiruheb' li tz'ak xb'aan li ke.
Naq natiqwo'k li saq'e, neke'elelik ut neke'sachk,
chi maajun nanawok b'ar xkoheb'.
Rahil ch'oolejil chirix Asiria
18“Q'axal sa neke'wark laj k'aak'alehom aawe,
at awab'ej re Asiria!
Eb' li xjolomileb' laj puub' hilhookeb' xaq,
eb' laasoldaad neke'cha'chotk sa'eb' li k'iche'
ut maajun nach'utub'ank reheb'.
19Maak'a' xb'anol laatiq'ilal,
ink'a' chik nak'iraak.
Chixjunileb' li neke'ab'ink re laarahilal
neke'xpoq'poq'i li ruq'eb' xb'aan xsahil xch'ooleb'.
Xb'aan naq ma wank tab'i' junaq
li ink'a' xarahob'tesi laa'at chi kok'aq xsa'?”.