KNT 4
Li xb'ich li xjunxaqalil li ixq
Li winq
1K'ajo' laach'ina'usal, at inrahomat,
k'ajo' laach'ina'usal!
Xsa' laawu, chanchaneb' li mukuy
naq nak'utunk chaq chirix laat'ikr.
Laawismal chanchaneb' jun ch'uutal chi chib'aat
li yookeb' chi kub'eek sa' li tzuul Galahad.
2Eb' li ruuch aawe chanchaneb' jun ch'uutal chi karneer
li toj xe'raqe'k chi atink,
re te'b'ese'q li rix;
tz'aqaleb' re ru li ruuch aawe,
ut maajun wank ta xjunes.
3Li xtz'uumal aawe a'an kaq,
kama' jun keel chi kaqi noq',
ut laawe k'ajo' xch'ina'usal.
Chanchaneb' granaad li xnaq' aawu,
naq nak'utunk chaq chirix laat'ikr.
4Laakux chanchan wi' li xnajt teramil ochoch laj David,
kab'lanb'il rik'in tuqub'anb'il ru pek,
b'arwi' t'uyt'uukeb' jun mil chi koleb' ch'iich',
a'aneb' xkoleb' eb' li jwal kaweb' rib'.
5Eb' laatu' chanchaneb' wi' wiib' ral li kej,
kok' luteb',
li yookeb' chi ichajib'k sa' xyanqeb' li saqihix.
6Naq toj maji' nachalk chaq xmaayus li kutan
ut taanajto'q li aak'ab',
tinxik sa' xk'iche'il li miir
ut sa' xb'oolil li k'ajpom.
7Jwal ch'ina'usat chajunxaqalil, at inrahomat,
tz'aqal aawe aawu!
8Kim wik'in, at wixaqil; elqo Líbano!
Kim wik'in, elqo Líbano!
Kim, kub'en chaq sa' li tzuul Amaná,
sa' li tzuul Senir ut Hermón,
sa' xsokeb' li kaqkoj,
sa' xna'ajeb' li hix.
9Xawelq'a linch'ool, at wanab', at xsumwaanm;
ka'ajwi' xinaawil ut xawelq'a linch'ool,
rik'in jun ajwi' chi q'ol li wank chakux.
10K'ajo' nasaho'k sa' inch'ool naq nikinaaq'alu,
at wanab', at xsumwaanm!
K'ajo' xchaq'alil ru laarahom:
q'axal sa wi' chik chiru li b'iin;
ut li xb'ook laasununkil
jwal sununk wi' chik chiru chixjunileb' li sununkil b'an.
11Xya'al kab' na'elk chi xtz'uumal aawe, at xsumwaanm.
Xya'al kab' ut leech wank rub'el ru'uj aawaq',
ut li xsununkil laawaq'
kama' xsununkil li tzuul Líbano.
12Laa'at li xtz'aptz'ookil na'aj awimq,
at wanab', at xsumwaanm;
laa'at xtz'aptz'ookil na'aj awimq
ut yu'amha' kaaxtinb'il.
13Laajunxaqalil chanchan jun sahil na'ajej
wankeb' wi' ki'il q'een li jwal sa li ru,
li xche'el li asaprán ut li naard.
14li naard ut li asaprán,
li kaneel ut sinamoom,
ut k'iila paay chi k'ajpom,
miir ut álohe,
ut chixjunil li sununkil b'an jwal chaab'il.
15Laa'at xyo'leb'aal ha' li wank sa' li awimq,
laa'at li yu'amha'
li nab'ulb'utk sa' xtoonal li tzuul Líbano.
Li ixq
16Ajsi aawu, at iq' li nakatchalk chaq sa' releb'l iq',
kim, at iq' li nakatchalk sa' xsak'leb' iq'!
Apunqex sa' li xna'aj li wawimq,
re naq taa'elq chaq li xsununkil.
Chichalq linrahom sa' li xsahil na'aj
ut chixtzekaaq ta li jwal sa xlowb'al!