EZ 26
Li rahilal te'xk'ul eb' laj Tiro
1Sa' li xb'een kutan xb'e li po re li xjunlaju chihab' qak'amb'al aran Babilonia, li Qaawa' ki'aatinak wik'in ut kixye we: 2“At kaamel winq, eb' laj Tiro neke'xse'e Jerusalén ut yookeb' chi xyeeb'al:
«Us ajwi' naq xsache'k li xnimal ru tenamit, xna'ajeb' laj yakonel.
Xjuk'e'k xwankil chi junwaakaj;
laa'o chik toob'ihomo'q
ut eb' a'an te'oso'q sa' neb'a'il».
3“Jo'kan naq laa'in, li Qaawa', ninye chi jo'ka'in:
At tenamit Tiro, laa'in xik' chik tatwil
ut tintaqlaheb' li k'iila tenamit chasachb'al;
jo' naq nawoqxink li palaw
naq te'wulaq aawik'in.
4Tole'xjuk' laasuttz'ak ut te'xkok'puk'i li ochoch najteb' xteram;
tinmesu ajwi' li pojtz' aawik'in
ut t'ojoch aj chik tatinkanab' jo' li t'uru' pek.
5Sa' xyi li palaw tatkanaaq cho'q chaqihob'resib'aal yooy.
Laa'in, li Qaawa', xinyehok re a'in.
Taa'elq'aaq li k'a'aq re ru re Tiro xb'aaneb' li xninqal ru tenamit,
6ut eb' li xk'aleb'aalil li wankeb' chaq chi ch'och'el
te'oso'je'q chi ch'iich'.
Toja' naq te'xnaw naq laa'in li Qaawa'.
7“Laa'in, li Qaawa', ninye chi jo'ka'in:
Tink'am chaq laj Nabukodonosor,
li xnimal ru awab'ej re Babilonia,
ut a'an taachalq chaq sa' xjayal releb'l iq'
re xsachb'al ru Tiro.
Taachalq rik'ineb' li k'iila kawaay, li b'eleb'aal ch'iich'
ut eb' li neke'b'eek chirix kawaay,
jo'wi' rochb'eeneb' naab'aleb' aj puub'.
8Eb' laak'aleb'aal li wankeb' chaq chi ch'och'el
te'oso'q rik'in q'esnal ch'iich'.
Laj Nabukodonosor tixsut rix laatenamit ut tixtuub' li ch'och' re taqe'k sa' xb'een
ut tixtaqlaheb' k'iila aj puub' sa' aab'een.
9Tixpuk'i laasuttz'ak rik'ineb' li xjorleb' ch'iich'
ut kok'putz' tixkanab' laawochoch najteb' xteram.
10K'ajo' li pojtz' te'xwaklesi eb' li xkawaay
naq li awab'ej re Babilonia taanume'q sa'eb' laawokeb'aal,
jo' naq na'uxk ok sa' junaq tenamit re reechaninkil.
Tatmuqe'q xb'aan li pojtz',
ut hich'hotqeb' laatz'ak sutsuukat wi'
naq te'ok li b'eleb'aal ch'iich' ut eb' li neke'b'eek chirix kawaay.
11Eb' li kawaay te'xjuluxi chixjunileb' laab'e;
eb' laapoyanam te'kamsiiq chi ch'iich'
ut te'rume'q chi ch'och' eb' laaninqi oqech.
12Te'relq'a chixjunil laab'ihomal, te'xxok laak'ay,
te'ruq'i laasuttz'ak ut te'xjuk'i eb' laach'ina'usil ochoch;
te'xkuti eb' li pek, eb' li tz'amb'a ut chixjunil li mul sa' xchamal li ha'.
13Chi jo'kan tinraq li xsahil laach'ool
ut ink'a' chik taa'ab'imanq xyaab' laa'aarp.
14T'uru' pek tatinkanab' wi',
jo'kaqat jun li na'ajej re chaqihob'resink yooy;
ut maajoq'e chik tatkab'laaq.
Laa'in, li Qaawa', xinye li waatin
-chan li Qaawa'.
15“Laa'in, li Qaawa', ninye re li tenamit Tiro: Eb' li tenamit wankatqeb' sa' sutha' te'xiwaq naq te'rab'i laasachik. K'ajo'aq xyaab'eb' li poyanam li te'tiq'e'q ut te'kamsiiq chi ch'iich'. 16Chixjunileb' li x'awab'ej eb' li tenamit wankeb' sa' sutha', te'elje'q sa' xk'ojarib'aaleb', te'risi li xb'atb'aleb' chirixeb' ut te'xkanab' li raq'eb' uutz'u'ujinb'il ru. K'ajo'aq xxiweb' naq te'xk'ojob' rib' chiru ch'och'; siksootqeb' ut sachsooqeb' xch'ool xb'aaneb' xxiw chawilb'al. 17Toja' naq te'xb'icha li rahil b'ich a'in ut te'xye aawe:
«Xat-oso'k, xatmuqunk sa' li palaw,
laa'at li tenamit q'axal nawno aawu
ut jwal kaw aawib' sa' xyi li palaw!
K'ajo' li rahilal xab'aanu reheb' li jo'k'ihal wankeb' chasutam!
18Anaqwan xsache'k aawu
ut k'ajo' neke'siksotk eb' li tenamit sutsuukeb' chi ha'.
Anaqwan xat-oso'k,
ut eb' li tenamit li wankeb' chire li palaw yookeb' xxiw».
19“Xb'aan naq laa'in, li Qaawa', ninye chi jo'ka'in: Nakirirnak tatinkanab' jo'eb' li na'ajej b'arwi' maajun wank. Tatink'e chi muqunk sa' xchamal li palaw, 20ut tatsob'e'q toj sa' xna'ajeb' li kamenaq, sa' xyanqeb' li ke'sache'k ru najter; tatinkut sa' xb'alb'a, re naq maajoq'e chik tattenamito'q sa' ruuchich'och', sa' xyanqeb' li yo'yookeb'. 21Xiwajel tatinkanab', ut maawa'aqat chik tenamit; tatsik'e'q, ab'an maajoq'e chik tattawmanq”, chan li Qaawa'.