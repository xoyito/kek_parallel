SAL 138
B'anyoxink
1Xsaalm laj David.
Ninyoxink chawu, at Qaawa', chi anchal inch'ool,
xb'aan naq xawab'i xyaab' inkux.
Tinb'icha laaloq'al chiruheb' li ánjel;
2toj chiru laaloq'laj ochoch toxinwiq'ib' wib'.
Ninb'anyoxi aawe laarahom ut li xtiikilal laach'ool,
xb'aan naq k'ajo' xnimal laayeechi'om.
3Naq xintz'aama chawu intenq'ankil, xawab'i intij
ut q'axal xak'e xkawub' li waanm.
4Chixjunileb' li awab'ej sa' ruuchich'och' te'yoxinq chawu, at Qaawa',
naq te'rab'i li aatin x'elk chi xtz'uumal aawe.
5Te'xb'icha li xnimal aak'a'uxl:
“K'ajo' xloq'al li Qaawa'!”, cha'qeb'.
6Us ta jwal nim li Qaawa', ab'an naril li maak'a' xwankil
ut toj najt naxnaw ru li q'etq'et.
7Naq wankin sa' rahilal, nakak'e inyu'am;
nakaye' laawuq' sa' xb'eeneb' li xik' neke'ilok we
ut rik'in laanim uq' nikinaakol chiru li xjosq'ileb'.
8Li Qaawa' tixtz'aqob'resi li k'aru xtikib' cho'q we.
At Qaawa', laarahom wank chi junelik;
ink'a' taxaq chakanab' xchoyb'al
li k'anjel xatikib' rik'in laawuq'!