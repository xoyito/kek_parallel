SAL 148
Li xyoob'tesihom li Yos naxnima ru laj Eechal re
1Aleluya!
Chenima ru li Qaawa' toj sa' choxa,
chenima ru li Qaawa' toj taqe'q!
2Chejunilex li x'Ã¡njel chenima ru;
chenima ru chejunilex li nekexk'anjelak chiru!
3Saq'e ut po, chenima ru li Qaawa';
ex chahim li nekexlemtz'unk taqe'q,
chenima ru li Qaawa'.
4At choxa li jwal nim aateram,
jo'wi' at ha' li wankat sa' xb'een li choxa,
chenima ru li Qaawa'.
5Chek'e xloq'al li xk'ab'a' li Qaawa' chejunilex,
xb'aan naq ki'aatinak, ut jo'kan ki'uxk;
6kexxk'ojob' sa' leena'aj chi junajwa,
kixxaqab' li xchaq'rab',
ut maajoq'e taa'oso'q xwankil.
7Chenima ru li Qaawa' chalen toj arin sa' ruuchich'och'
chejunilex li xninqal xul ut li xchamal jul re li palaw,
8laa'ex xam ut saqb'ach, ratz'amke ut k'ajob',
laa'at kaqsut-iq' li nakak'anjela ru li xchaq'rab',
9laa'ex tzuul ut chejunilex li b'ool,
laa'ex che' li nekex'uuchink ut chejunilex li yaw,
10laa'ex josq' aj xul ut chejunilex li ketomq,
laa'ex li nekejukuki eerib' chiru ch'och'
jo'wi' li nekexrupupik chiru choxa,
11laa'ex x'awab'ej li ruuchich'och' ut chejunilex li tenamit,
ex xninqalex ru winq ut chejunilex laj raqol aatin sa' ruuchich'och',
12ex saaj winq ut ex saaj ixq,
ex cheekel winq eerochb'eeneb' li kok'al!
13Cheterq'usi xk'ab'a' li Qaawa'
xb'aan naq ka'ajwi' li xk'ab'a' jwal nim xloq'al;
xaqxo li xwankil sa' xb'een li choxach'och'!
14A'an laj k'ehol xkawilal li xtenamit!
Jo'kan naq eb' laj paab'anel neke'xnima xloq'al;
neke'xterq'usi li xk'ab'a' eb' laj Israel, li tenamit sik'b'il ru xb'aan.
Aleluya!