HAB 3
Li xtij laj Habakuk
1Xtij laj Habakuk, li propeet, li kib'ichamank cho'q rahil b'ich.
2At Qaawa', xwab'i laawesil nayeemank,
ut xwil xnimal laak'anjel xlajaab'aanu:
k'ajo' naq ninloq'oni aawu!
At Qaawa', b'aanu wi' chik sa' qayanq,
k'e chi nawe'k laab'aanuhom anaqwan.
Us ta yo aajosq'il sa' qab'een,
jultikaq aawe laanimal aawuxtaan.
3Yo chi chalk li Qaawa' toj aran Tem치n;
toj sa' li tzuul Par치n yo chi chalk li jwal nim xsantilal.
Li xnimal xwankil naxkupu li choxa
ut nujenaq li ruuchich'och' rik'in li xloq'al.
4Li xlemtz'unkil A'an chanchan li saqenk;
jo' xrepom li saq'e na'elk chaq sa' li ruq',
b'arwi' nak'utunk naq aran wank li xnimal xwankilal.
5K'amol b'e li raxkamk chiru li Qaawa'
ut chirix A'an yo chi xik li kaqitiq.
6Naxhich'hich'i rib' li ch'och' naq naxaqliik li Qaawa',
ut eb' li tenamit neke'xiwak naq na'ilok.
Nalaje'uq'e'k eb' li najter tzuul
ut neke'ha'o'k eb' li mayer b'ool,
a'ut li xb'e li Qaawa' wank chi junelik.
7Xwil li xrahil xch'ooleb' laj Kus치n,
neke'hiich'ank sa' xna'aj eb' li xmuheb'aaleb' laj Madi치n.
8At Qaawa', ma xchalk laajosq'il sa' xb'eeneb' li nima'?
Ma naxamlotk laajosq'il sa' xb'een li palaw?
Laa'at nakattaqe'k chirixeb' laakawaay
ut nakatxik sa' xb'eeneb' laab'eleb'aal ch'iich'
jo' jun li xq'axok u sa' li yalok.
9Xawisi ut xakawresi chixjunileb' li ral laasimaj
ut xayu' rix laasimaj.
Xate li ch'och' rik'in xkawil oq li nima'.
10Neke'siksotk eb' li k'iche' naq nakate'ril;
chanchan li b'ut'iha' naq xchalk sa' choxa.
Kaw x'eek'ank xyaab' li palaw,
ut najt nataqe'k li xkaw oq.
11Li saq'e ut li po xe'kanaak sa' li xna'ajeb'
naq xe'ril li xlemtz'unkil li ral laasimaj
ut naq xxamlotk laajutz'che'.
12Nakab'eeni li ruuchich'och' rik'in laajosq'il,
ut li xxamlel laajosq'il nakasacheb' wi' li tenamit.
13Xat-elk chaq chi xkolb'al laatenamit
re xtenq'ankil li sik'b'il ru aab'aan.
Xajuk' li rochocheb' li ink'a' useb' xna'leb'
ut xak'e chi kutankil li rub'elankil.
14Rik'ineb' li ral laasimaj xakamsi li xjolomileb',
naq sa' q'etq'etil xe'xkut rib' sa' qab'een
re xsachb'aleb' li neb'a' sa' muqmu.
15Xate laab'e sa' li palaw rik'ineb' laakawaay,
ut nab'ulb'utk li ha' sa' laanumik.
16Naq xwab'i a'in, k'ajo' naq xxiwak xsa' linsa';
xb'aan li xyaab' aakux ink'a' chik ninruuk chi aatinak,
ut x'ok jun raxkehob' sa' chixjunil linb'aqel:
neke'parpotk eb' li woq sa' linb'eenik.
Ab'an k'ojk'o linch'ool royb'eninkil li xkutankil li rahilal
taachalq sa' xb'eeneb' li neke'rahob'tesink qe.
17Us ta ink'a' chik taatuxmeq li xche'el li iig
ut maak'a'aq chik ru li uub';
us ta ink'a' chik taa'uuchinq li oliiw
ut li ch'och' ink'a' chik tixk'e qatzekemq;
us ta maak'a'aqeb' chik li karneer sa' li xna'ajeb'
chi moko wanqeb' chik qawakax sa' li xwa'leb'aaleb',
18ab'an laa'in taasaho'q linch'ool rik'in li Qaawa',
k'ojk'ooq li waanm rik'in li Yos laj kolol we.
19Li Qaawa' linYos a'an li xkawub' linch'ool.
A'an naseeb'ob'resink eb' li woq jo'keb' roq li kej,
ut nikinxk'am toj chi tzuul re naq tinkole'q.
A'in xb'ich li xjolomileb' laj b'ichanel, re xb'ichankil rik'ineb' li wajb' li wankeb' li ru.