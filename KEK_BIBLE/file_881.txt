AM 2
Mohab
1Jo'ka'in kixye li Qaawa':
“Ak k'iila sut xinkuy xmaakeb' laj Mohab
ut anaqwan maak'a' chik xkuyb'al,
xb'aan naq xe'xk'at li xb'aqel li awab'ej re Edom
toj reetal naq cha xchahirk.
2Jo'kan naq tink'e xxamlel chixjunil li xteepal Mohab
ut te'k'ate'q eb' li xchaq'alil ru ochoch re Keryot.
Sa' li nimla mululij ib' te'kamq eb' laj Mohab,
naq yooq chi yaab'asiik li pur sa' xhonalil li yalok.
3Ut twisi xyu'am laj k'amol b'e:
tinkamsi rochb'eeneb' li xninqaleb' ru winq”, chan li Qaawa'.
Laj Judá
4Jo'ka'in kixye li Qaawa':
“Ak k'iila sut xinkuy xmaakeb' laj Judá
ut anaqwan maak'a' chik xkuyb'al,
xb'aan naq xe'xtz'eqtaana li xchaq'rab' li Qaawa'
ut ink'a' xe'xpaab' li raatin.
Xe'xk'e rib' chi b'alaq'iik xb'aaneb' li yal k'oxlanb'il yos,
jo' ke'xb'aanu eb' li xmama' rixa'aneb'.
5Jo'kan naq tink'e xxamlel chixjunil li xteepal Judá
ut te'k'ate'q eb' li xchaq'alil ru ochoch re Jerusalén”.
Laj Israel
6Jo'ka'in kixye li Qaawa':
“Ak k'iila sut xinkuy xmaakeb' laj Israel
ut anaqwan maak'a' chik xkuyb'al,
xb'aan naq neke'xk'ayi chi tuminal li tiik xch'ool
ut yal rik'in jun sumal chi perxaab' neke'xk'ayi li neb'a'.
7Neke'xyeq'i chiru ch'och' eb' li neb'a'
ut neke'xsachb'esi xna'leb'eb' li kub'enaqeb' xwankil.
Li alalb'ej ut li yuwa'b'ej neke'wank rik'in jun chi ixq,
ut chi jo'kan neke'xmux linsantil k'ab'a'.
8Sa'eb' ajwi' li tijob'aal neke'xsotob' rib'eb'
chiruheb' li t'ikr li xe'xpatz' cho'q ruuchil li to' tumin,
ut neke'uk'ak b'iin chiru xtuminal li toj sa' li wochoch.
9-10Ex aj Israel, laa'in kexwisi chaq sa' li tenamit Ejiipt,
ut ka'k'aal chihab' kexinb'eresi sa' li chaqich'och'.
Cheru laa'ex kinsach ruheb' laj Amor,
li jwal najteb' xteram jo'eb' li yaw
ut q'axal kaweb' rib' jo'eb' li ji;
keb'insach ruheb' chi junajwa
ut kinq'axtesi eere li xch'och'eb'.
11Ut sa' xyanqeb' leeralal eek'ajol
kinxaqab'eb' propeet;
ut wan ajwi' naq kinsik'eb' ru li saaj winq
re te'xmayeja rib' chiwu jo' aj nasireo.
Ma ink'a' jo'kan, ex aj Israel?”, chan li Qaawa'.
12“A'ut laa'ex xekaltesiheb' laj nasireo
ut xeq'useb' li propeet naq ink'a' te'aatinaq sa' ink'ab'a'.
13Jo'kan naq texinteni chi us
jo' naxb'aanu li b'eleb'aal ch'iich' jwal aal li riiq.
14Toja' naq li kaw na'aanilak ink'a' tixkuy elelik;
li kaw xmetz'ew maak'a' chik taa'ok wi'
chi moko li kaw rib' tixkol li xyu'am.
15Ink'a' chik tixkuy yalok li nakutuk chi simaj;
li seeb' chi aanilak ink'a' truuq tixkol li xyu'am
chi moko tixkol rib' li naxik chirix kawaay.
16Sa' li kutan a'an, li q'axal kaw rib' sa' xyanqeb' laj puub'
taa'eleliq chi t'ust'u!”, chan li Qaawa'.