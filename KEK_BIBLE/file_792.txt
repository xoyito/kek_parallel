JR 47
Li rahilal te'xk'ul eb' laj Filistea
1A'an a'in li aatin kixye li Qaawa' re laj Jeremías, li propeet, chirixeb' laj Filistea, naq toj maji'aq na'eechaniik Gasa xb'aan laj Parahón. 2Li Qaawa' kixye re chi jo'ka'in:
“Sa' xjayal releb'l iq' xe'chalk chaq eb' laj Babilonia
jo'eb' chaq li b'ut'iha';
nab'ut'unk li na'ajej jo'wi' chixjunil li wank chisa',
naxsacheb' li tenamit ut eb' li xpoyanamil.
Japaqeb' re xb'aan li rahilal chixjunileb' li poyanam,
ut yalaq b'ar te'yaab'aq li tenamit.
3Naq taa'ab'iiq xyaab' li roqeb' li kawaay
ut tz'aapixikaq xyaab'eb' li xsuriil eb' li b'eleb'aal ch'iich',
eb' li yuwa'b'ej ink'a' chik te'rileb' li xkok'al
xb'aan naq maak'a'aq chik xmetz'eweb'.
4Xwulak xkutankil xsachb'al ruheb' laj Filistea,
naq te'oso'q chixjunileb' li neke'tenq'ank re Tiro ut Sidón”.
Li Qaawa' tixjuk' xwankileb' laj Filistea,
li jo'k'ihaleb' ke'chalk Kreta, chire li palaw.
5Eb' laj Gasa te'xjo xjolomeb' xb'aan li rahilal
ut mem te'kanaaq eb' laj Askalón.
Ut laa'ex li rela' eb' li winq ninqeb' xteram,
toj jo'q'e teekanab' xlet'exinkil ru leetib'el?
6At xch'iich' li Qaawa', toj jo'q'e tatch'anaaq chi kamsink?
Ch'ik wi' chik aawib' sa' laawochoch,
hilan b'ayaq ut wanqat sa' xyaalal.
7Ab'anan, chanru naq taach'anaaq
wi li Qaawa' xtaqlank re chi xsachb'al Askalón
jo'wi' chixjunileb' li poyanam wankatqeb' chire li palaw?