OS 9
Li rahilal te'xk'ul eb' laj Israel
1Misaho'k aach'ool, a Israel;
matpisk'ok xb'aan xsahilal aawaanm jo'eb' li tenamit junch'ol,
xb'aan naq xab'alaq'i laaYos
ut q'axal chik xarahi ru li xtuminal li maakob'k
sa'atqeb' li na'ajej na'isiik wi' li rix li triiw.
2Ab'anan ink'a' chik taawanq laatriiw ut laa'uub',
ut maak'a'aq chik li ak' b'iin li taawuk' raj.
3Eb' laj Efraín te'sutq'iiq wi' chik Ejiipt
ut aran Asiria te'xtzeka li k'aru ink'a' us xtzekankil.
Ink'a' chik te'wanq sa' li xch'och' li Qaawa'.
4Ink'a' te'mayejaq b'iin chiru li Qaawa',
chi moko li xmayejeb' taawulaq chiru:
rahaq chik xch'ooleb' naq te'tzekanq
jo' tawi' naq yooqeb' chi k'aak'alenk kamenaq,
ut muxb'ileb' ru te'kanaaq eb' li te'tzekanq re.
Li wa a'an ka'ajwi' re te'xtzeka eb' a'an,
ut ink'a' naru taak'ame'q sa' rochoch li Yos.
5K'aru teeyeechi'i laa'ex sa' li ninq'e,
naq taawulaq xq'ehil xloq'oninkil ru li Qaawa'?
6Ilomaq: eb' li tenamit xe'elelik xb'aan li rahilal;
eb' laj Ejiipt te'k'uluq reheb' ut aran Menfis te'muqlaaq.
K'aamla taamuquq re li xb'ihomaleb'
ut junes pajl te'yo'laaq sa' li xmuheb'aaleb'.
7Ak xwulak xkutankil li raaxiik';
xwulak chik xq'ehil li xtojb'al rix leemaak!
Eb' laj Israel tento te'xnaw a'an.
Laa'ex nekeye: “Maak'a' xna'leb' li propeet.
Li xtaql li Yos xkaano'k ru”, chankex.
Ab'an nekeye chi jo'kan,
xb'aan naq numtajenaq leemaa'usilal ut q'axal xik' nikineril.
8Taqlanb'ilin chaq xb'aan li Yos
li xinxaqab' cho'q propeet re rilb'aleb' laj Efraín.
A'ut laa'ex yalaq b'ar nekeraj inra'lenkil,
ut sa' ajwi' li rochoch linYos xik' nikineril.
9Q'axal xnumtaak leemaa'usilal,
jo' keb'aanu chaq aran Kibehá.
A'ut li Qaawa' junelik wank sa' xch'ool leemaa'usilal,
ut texk'e chi xtojb'al rix leemaak.
Eb' laj Israel te'xtoj rix li xmaakeb'
10Jo'ka'in xye li Qaawa':
“Naq kintaw laj Israel, kisaho'k linch'ool
jo' naq natawmank li uub' sa' li chaqich'och'.
Kisaho'k linch'ool rik'ineb' leena' leeyuwa'
jo' naq natawmank li xb'een ru li ki'il q'een.
Ab'an naq ke'wulak aran Bahal-Pehor,
ke'xq'axtesi rib' reheb' li yal k'oxlanb'il yos,
ut q'axal tz'eqtaananb'ileb' chik ke'kanaak
jo'eb' li pek che' raarookeb' xb'aaneb'.
11Li xloq'aleb' laj Efraín taa'oso'q
jo' naq naxik'ank junaq xul chiru choxa:
ink'a' chik te'wanq ralal xk'ajoleb',
maajun chik ixq taakanaaq sa' yu'am
ut ink'a' chik taasiyaaq junaq k'uula'al.
12Us ta toxe'xk'iiresi junaq ralal xk'ajol,
laa'in tinmaq'oq re chiruheb'.
Ra chaalel sa' xb'eeneb' li poyanam a'an
naq teb'inkanab' laa'in!
13Nink'e reetal naq eb' li ralal xk'ajol laj Efraín
chanchaneb' wi' li xtzak eb' li neke'yohok:
teneb'anb'il kamk sa' xb'eeneb'”.
14At Qaawa', chak'e reheb' jo' li xk'ulub'eb'.
K'e reheb' li ixq naq ink'a' chik te'wanq xkok'aleb'
ut chichaqiq li xtu'eb'.
15Jo'ka'in ajwi' xye li Qaawa':
“Chixjunil li xmaa'usilaleb' kik'utunk aran Kilkal;
aran ajwi' kintikib' xxik'b'al rilb'aleb'.
Xb'aan li xyib'al ru xb'aanuhomeb'
te'wisiheb' sa' linmuheb'aal ut ink'a' chik tinraheb',
xb'aan naq jwal q'etq'eteb' chixjunil laj k'amol xb'eheb'.
16Kamk re laj Efraín,
chanchan aj chik li chaqiche' li ink'a' chik na'uuchink.
Us ta te'wanq ralal xk'ajoleb',
laa'in tink'e chi kamk li xmaataneb'”.
17Li tenamit a'in ink'a' xe'paab'ank chiru li Qaawa';
jo'kan naq te'tz'eqtaanaaq xb'aan linYos
ut yal te'xb'eeni aj chik rib' sa'atqeb' li jalanil tenamit.