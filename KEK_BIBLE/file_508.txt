SAL 30
Xyoxinkil ut xnimankil ru li Qaawa'
1B'ich re xq'axtesinkil li rochoch li Yos. Xsaalm laj David.
2At Qaawa', tinnima aawu,
xb'aan naq xinaakol
ut ink'a' xinaakanab' chi se'eek
xb'aaneb' li xik' neke'ilok we.
3At Qaawa', at inYos,
xinyaab'a laak'ab'a' ut xinaak'irtasi.
4Laa'at xatkolok we chi xik sa' xna'ajeb' li kamenaq;
xak'e wi' chik inyu'am naq ak wankin chiru li kamk.
5B'ichahomaq cho'q re li Qaawa' laa'ex li nekexpaab'ank re;
chenima li xk'ab'a' xb'aan naq k'ajo' xsantilal!
6Junpaat ajwi' najosq'o'k li Qaawa',
ab'anan li rusilal wank chi junelik.
Ewu taawanq yaab'ak,
ab'an eq'la a' chik li sahil ch'oolej.
7Naq tuqtu linch'ool, xink'oxla:
“Maajoq'e taach'inanq li waanm!”.
8At Qaawa', xb'aan xnimal laawuxtaan
xakawub'resi linch'ool jo' junaq saqoonak;
ab'an naq xamuq li xnaq' aawu,
k'ajo' naq xchalk inxiw!
9At inNa' at inYuwa', ninyaab'a laak'ab'a',
nintz'aamank ut nin'elajink chiru linYos.
10K'aru rusil naq tinkamq,
naq tinkub'eeq sa' xchamal li jul?
Ma truuq tab'i' tixnima aawu li xpojtz'il li kamenaq?
Ma truuq tab'i' tixpuktesi resil li xnimal laawusilal?
11Chinaawab'i, at Qaawa', chawuxtaana wu!
Laa'at taxaq, at Qaawa', laj tenq'ahom we!
12Xasutq'isi li xya'al wu chi nimla sahil ch'oolej,
xawisi chiwix li saak
ut xinaatiqib' rik'in sahilal.
13Jo'kan naq ink'a' tinhilanq xb'ichankil aawu.
At Qaawa', at inYos, tinnima aawu chi junelik.