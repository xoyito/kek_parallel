NEH 10
1A'aneb' a'in li ke'xk'e xk'ab'a'eb' sa' li hu tz'iib'anb'il wi' li sumwank kiqayiib': laj Nehemías laj taqlanel sa' xb'een li tenamit, ralal laj Jakalías; laj Sedekías, 2laj Seraías, laj Asarías, laj Jeremías, 3laj Pasjur, laj Amarías, laj Malkías, 4laj Jatús, laj Sebanías, laj Maluk, 5laj Jarín, laj Meremot, laj Abdías, 6laj Daniel, laj Kinetón, laj Baruk, 7laj Mesulán, laj Abías, laj Miyamín, 8laj Mahasías, laj Bilká ut laj Semaías. Chixjunileb' a'in aj tijeb'.
9Eb' laj Leví li ke'xk'e xk'ab'a'eb', a'aneb' a'in: laj Josué, ralal laj Asanías; laj Binuy, xkomoneb' laj Jenadad; laj Kadmiel 10ut eb' li ras riitz'in laj Sekanías, laj Hodabías, laj Kelitá, laj Pelaías, laj Janán, 11laj Miká, laj Rejob, laj Jasabías, 12laj Sakur, laj Serebías, laj Sebanías, 13laj Hodías, laj Baní ut laj Kenaní.
14Ut eb' li xjolomileb' li tenamit li ke'xk'e xk'ab'a'eb', a'aneb' a'in: laj Parós, laj Pajat-Mohab, laj Elam, laj Satú, laj Baní, 15laj Buní, laj Askad, laj Bebay, 16laj Adonías, laj Bikbay, laj Adín, 17laj Ater, laj Esekías, laj Asur, 18laj Hodías, laj Jasún, laj Besay, 19laj Jarif, laj Anatot, laj Nobay, 20laj Makpiás, laj Mesulán, laj Jesir, 21laj Mesesabel, laj Sadok, laj Yadúa, 22laj Pelatías, laj Janán, laj Anaías, 23laj Oseas, laj Jananías, laj Jasub, 24laj Halojés, laj Piljá, laj Sobek, 25laj Rejún, laj Jasabná, laj Mahasías, 26laj Ajías, laj Janán, laj Anán, 27laj Maluk, laj Jarín ut laj Bahaná.
Li teneb'anb'il sa' xb'een li tenamit
28Eb' li junch'ol chik chi poyanam, a'eb' laj tij ut eb' laj Leví, eb' li neke'k'aak'alenk re li okeb'aal, eb' laj b'ichanel, eb' laj k'anjel sa' rochoch li Yos, jo'keb' ajwi' chixjunileb' li ke'risi rib' sa' xyanqeb' laj ab'l tenamit re xpaab'ankil xChaq'rab' li Yos, rochb'eeneb' li rixaqileb', li ralal xk'ajoleb' ut chixjunileb' li ak neke'xnaw k'oxlak, 29ke'xjunaji rib' rik'ineb' li xkomoneb' ut eb' laj k'amol xb'eheb', ut ke'xye raatineb' sa' jurament naq junelik te'xpaab' li Chaq'rab' xk'ehom li Yos re laj Moisés laj k'anjel chiru. Ke'xye naq te'xyu'ami ut te'xk'anjela ru chixjunil li raatin, li xchaq'rab' ut li xtaqlahom li Qaawa' li qaYos. 30Kiqaye li qaatin naq ink'a' tqak'e eb' li qarab'in reheb' li jalan xtenamiteb' chi moko tqasik' li xrab'ineb' a'an cho'q rixaqileb' li qalal. 31Wi eb' laj ab'l tenamit te'xk'am chaq triiw malaj k'a'aq re ru re te'xk'ayi sa' li kutan sábado malaj sa' junaq loq'laj ninq'e, maak'a' tqaloq' chiruheb'. Ut sa' li xwuq chihab' tqakanab' chi hilank li ch'och' ut tqasach reetalil li xk'aseb' li wankeb' xk'as qik'in.
32Kiqak'uub' ajwi' xq'axtesinkil kaaka oons chi plaat rajlal chihab' re li k'anjel na'uxmank sa' rochoch li qaYos, 33cho'q re li wa namayejamank, li yeechi'om ut li k'atb'il mayej nak'eemank rajlal kutan, li mayej nayeechi'imank sa' li kutan sábado, sa' xyo'lajik li po ut sa' chixjunileb' li ninq'e; cho'q re li k'a'aq re ru q'axal loq' nayeechi'imank, ut li mayejak na'uxmank re xpatz'b'al xkuyb'al xmaakeb' laj Israel, jo' ajwi' cho'q re chixjunil li loq'laj k'anjel na'uxmank sa' rochoch li qaYos.
34Kiqak'uub' ajwi' naq eb' laj tij, eb' laj Leví ut chixjunil li tenamit te'b'uuliiq rixeb' re rilb'al ani taak'amoq si' rajlal chihab' sa' rochoch li qaYos, tz'aqal sa' xq'ehil, re taak'atmanq sa' xb'een x'artal li Qaawa' li qaYos, jo' chanru tz'iib'anb'il sa' li Chaq'rab'. 35Kiqaye ajwi' li qaatin naq rajlal chihab' tqak'am chaq sa' rochoch li Qaawa' li xb'een ru li qawimq ut li xb'een ru chixjunil li che' na'uuchink. 36Tqak'am ajwi' sa' rochoch li qaYos li xb'een qalal jo'wi' li xb'een ral li qawakax, li qakarneer ut chixjunil li qaketomq, jo' chanru tz'iib'anb'il sa' li Chaq'rab', ut taaqaq'axtesi reheb' laj tij li neke'k'anjelak sa' li Loq'laj Ochoch. 37Kiqak'uub' ajwi' xk'amb'al sa'eb' li xk'uuleb'aal li rochoch li Yos, cho'q reheb' laj tij, li q'em yiib'anb'il rik'in li xb'een ru li triiw, jo' ajwi' li xchaab'ilal chixjunil ru li che', li b'iin ut li aseeyt. Ut li junjunq sa' xlajeetqil ru li qawimq taaqaq'axtesi reheb' laj Leví, xb'aan naq eb' a'an neke'xokok re li xlajeetqil chixjunil li naruuchin li qach'och'.
38Ut naq eb' laj Leví te'xik chi xxokb'al li xlajeetqil chixjunil li k'a'aq re ru, tento naq junaq aj tij, xkomoneb' li ralal laj Aharón, taa'ochb'eeninq re. Chirix chik a'an eb' laj Leví te'xk'am li junjunq sa' xlajeetqil sa'eb' li xk'uuleb'aal li rochoch li qaYos, 39xb'aan naq eb' laj Israel ut eb' laj Leví tento te'xk'am li triiw, li b'iin ut li aseeyt sa'eb' li k'uuleb'aal a'an. Aran wankeb' ajwi' li xk'anjelob'aal li rochoch li Yos, jo' ajwi' eb' laj tij li neke'k'anjelak, eb' laj k'aak'alenel okeb'aal ut eb' laj b'ichanel. Ut kiqaye ajwi' naq ink'a' tqakanab' li rochoch li qaYos.