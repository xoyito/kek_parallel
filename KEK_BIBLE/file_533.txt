SAL 55
Xtij li winq naxk'ul raaxiik'
1Re li xjolomileb' laj b'ichanel. Rik'ineb' li wajb' li wankeb' li ru. Xk'utum laj David.
2At inYos, chawab'i taxaq lintij,
maamuq aawib' naq nintz'aamank chawu,
3chak'e reetal ut chinaasume chaq:
q'axal nin'ayaynak ut yo ink'a'uxl.
4Jwal nintz'uyink naq nawab'i li xik' na'ilok we,
ut li ink'a' us xna'leb' yo chi xjapb'al re.
Naab'al li rahilal neke'xkut sa' inb'een,
k'ajo'eb' xjosq'il naq nikine'xrahob'tesi!
5Makach'in naq nayot'e'k li waanm,
ninsiksotk kama' tawi' yookin chi kamk;
6ninparpotje'k ut ninxiwak,
nachalk li ke chiwix xb'aan linxiw.
7Xinye sa' inch'ool:
“Ani taxaq xk'ehok inxik' kama' li wank re li mukuy,
re raj tinrupupiq ut toxinhilanq?
8Tin'eleliq raj chi najt
ut toxinwanq raj sa' chaqich'och'.
9Sa' junpaat raj tintaw b'arwi' tinkol wib'
chiru li kaqsut-iq' jo'wi' li b'ut'”.
10At Qaawa', chasach taxaq ruheb',
ink'a' ta chik te'xtaw ru li k'aru neke'xye chirib'ileb' rib',
xb'aan naq junes raaxiik' ut wech'ink ib' nawil sa' li tenamit.
11Chi q'eq chi kutankeb' xsutyankil xtz'akul li tenamit:
jwal naab'al li b'alaq'ik ut li maa'usilal wank aran,
12junes rahilal neke'xk'oxla xb'aanunkil;
maajun wa neke'xkanab' li rahob'tesink ut li b'alaq'ik sa' li nimb'e.
13Wi ta li xik' na'ilok we tinixhob',
tinkuy raj;
wi ta li natz'eqtaanank we taaraj inrahob'tesinkil,
tinmuq raj wib' chiru.
14Ab'anan laa'at li yookat chi b'aanunk re,
laa'at li wech winqilal,
laa'at linkomon ut linsum'aatin!
15Junxil q'axal naqara qib' chiqib'il qib',
wotz nokooxik sa' rochoch li Yos chi sa qach'ool!
16Chinaq taxaq li kamk sa' xb'eeneb',
yo'yooqeb' naq te't'ane'q sa' li xb'alb'a,
xb'aan naq li maa'usilal wank sa' xch'ooleb'.
17A'ut laa'in a' li Yos ninyaab'a xk'ab'a',
ut li Qaawa' taakoloq we.
18Chi ewu, chi eq'la ut naq nawa'leb'o'k,
nintz'uyink ut ninjiq' linch'ool,
ut A'an narab'i xyaab' linkux.
19Us ta naab'aleb' li xik' neke'ilok we,
ab'an li Yos tinxkol sa' li raaxiik' xe'xk'uub' sa' inb'een,
ut tixk'e we li tuqtuukilal.
20Li Yos taarab'i li waatin ut tixsacheb' xwankil;
a'an na'awab'ejink chalen chaq ut junelik.
Xb'aan naq ink'a' te'xkanab' li maa'usilal,
tik ink'a' neke'xxiwa ru li Yos.
21Neke'xtaqsi li ruq' sa' xb'eeneb' li ramiiw
ut maajun wa neke'xb'aanu li k'aru ke'xyeechi'i.
22Li raatineb' naq'una kama' li manteek,
ab'an junes raaxiik' wank sa' xch'ooleb';
li raatineb' q'axal q'uneb' chik chiru li aseeyt,
ab'an chanchaneb' li q'esnal ch'iich' chi kamsink.
23Chaq'axtesi sa' ruq' li Qaawa' li k'a'ux wi' laach'ool,
ut a'an taakuutunq aawe;
maajoq'e tixkanab' li tiik xch'ool chi oso'k chi junajwa.
24At inYos,
eb' laj b'alaq' ut laj kamsinel ras riitz'in
ink'a' ajwi' te'wulaq sa' xyiitoq xyu'ameb'
xb'aan naq laa'at taasub'eb' sa' xchamal li jul.
A'ut laa'in kaw linch'ool aawik'in chi junelik.