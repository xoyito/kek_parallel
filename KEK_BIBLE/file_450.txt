JOB 14
1Kach'in roq li qayu'am
ut jwal nujenaq chi rahilal.
2Jo'ko li uutz'u'uj napuke'k ut na'atz'umak;
chanchano li mu nanume'k sa' junpaat ut nasachk.
3K'a'ut nakak'e reetal li qayu'am?
K'a'ut naq nokoohaab'oq chawu sa' li raqb'a aatin?
4Li k'aru tz'ajn ru ink'a' naru xch'ajob'resinkil.
Maa'ani naru xb'aanunkil chi jo'kan.
5Kach'in roq li qayu'am
ut ajlanb'ileb' li qakutan aab'aan.
Ut li k'aru nakaye laa'at,
maa'ani naru taajaloq re.
6Choohaakanab' qajunes,
choohaakanab' xyalb'al kach'inaq xsahil li qak'anjel.
7Naq nayok'e'k junaq che',
toj wank royb'enihom chi tuxmek wi' chik.
8Us ta ak yooq chi chaqik li xxe'
ut li xtoonal ak yooq chi q'aak sa' ch'och',
9ab'anan naq treek'a xsahil li hab', taaraxo'q
ut taanimanq kama' junaq saajil che'.
10Ab'an laa'o naq tookamq, ink'a' chik too'eek'anq.
Ut b'ar tooxik sa' xq'ehil li qakamik?
11Chanchano li palaw ut eb' li nima'
naq nasachk li ha'.
12Jo' najtil taawanq li choxa,
maajun junaq sa' qayanq taawakliiq
chi moko taa'ajq ru sa' xmuqleb'aal.
13Us raj naq tinaamuq sa' xna'ajeb' li kamenaq,
toj reetal taanume'q laajosq'il.
Us raj naq taaxaqab' xkutankil jo'q'e tinjultiko'q aawe.
14Ab'anan naq nakamk li winq,
ma naru naq taayo'laaq wi' chik?
Chi anchal inch'ool twoyb'eni raj
li xraqik link'anjel sa' ruuchich'och'.
15Tinaab'oq ut tatinsume raj.
Tinaawil raj chi anchal aach'ool,
xb'aan naq laa'at laj Winqob'resihom we.
16Ink'a' raj chik taak'e sa' aach'ool linmaak,
jo' nakab'aanu anaqwan chiru linyu'am.
17Taatz'eq raj chirix laach'ool linmaak
ut taasach raj linmaa'usilal chi junajwa.
18A'ut laa'o nokoo'uq'e'k kama'eb' li tzuul,
nokootolk'ok kama'eb' li pek,
19nokooch'emeek jo'eb' li saqoonak
xb'aan li ha' nanume'k sa' xb'eeneb'.
Jo'ka'in nakasach ru li qoyb'enihom.
20Nakaq'ax qu, nakawisi li qayu'am
ut nokoohaataqla sa' xna'ajeb' li kamenaq.
21Moqon chik wi taak'ehe'q xloq'al
malaj xxutaan eb' li qalal qak'ajol,
ink'a' chik tqanaw a'an.
22Ka'ajwi' li xrahilal li qatib'el taqeek'a,
ut li xyot'ik li qach'ool chi junelik.