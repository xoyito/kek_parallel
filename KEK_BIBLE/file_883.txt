AM 4
Chirixeb' li rixqilal Samaria
1Ab'ihomaq li aatin a'in, ex rixqilal Samaria,
chanchanex li ninqi wakax li wankeb' Basán.
Laa'ex nekerahob'tesi eb' li neb'a',
neketawasiheb' li toq'ob'aal ruheb'
ut nekepatz' eeb'iin reheb' leeb'eelom re texkalaaq.
2Ab'an li Qaawa' xye xjurament sa' xk'ab'a' li xsantilal:
“Taawulaq xq'ehil naq tolexsaapuuq chi lokoch ch'iich'
ut eb' leeralal eek'ajol te'chapmanq rik'in luchb'aq sa' reheb'.
3Chi tzol tex'isiiq sa' xhopolal li tz'ak
ut texk'ame'q sa' xjayal releb'l iq'”, chan li Qaawa'.
Eb' laj Israel ink'a' neke'xyot' xch'ooleb'
4“Ayuqex aran Betel ut Kilkal chi xb'aanunkil leemaa'usilal,
ut cheq'etq'eti eerib' chiru li Qaawa' chi anchal leech'ool!
Toj eq'la k'amomaq leemayej
ut rajlal oxib' kutan a' chik li xlajeetqil leerawimq!
5K'atomaq leewa li ink'a' yuub'il, cho'q re b'anyoxink,
ut yalaq b'ar yehomaq resil leemayej
li x'alaak sa' eech'ool xyeechi'inkil,
xb'aan naq a'an li nawulak cheru xb'aanunkil,
ex ralal xk'ajol laj Israel”, chan li Qaawa'.
6“Laa'in xintaqla chaq li we'ej sa' chixjunil leetenamit,
ut xink'e chi lajk li tzekemq sa'eb' leek'aleb'aal,
ab'anan laa'ex ink'a' xexsutq'iik chaq wik'in”, chan li Qaawa'.
7“Naq oxib' po chik xq'ehil li q'olok,
xintz'ap li hab'.
Xink'e li hab' sa' jun tenamit,
ut sa' li jun chik ink'a' xink'e.
Xk'e li hab' sa' jun k'aleb'aal,
ut li jun chik xchaqik xb'aan xmajelal li ha'.
8Eb' li poyanam xkoheb' chi xsik'b'al xha' yalaq b'ar sa'eb' li tenamit,
ut ink'a' xkotz li xchaqi'eeleb'.
Ab'anan laa'ex ink'a' xexsutq'iik chaq wik'in”, chan li Qaawa'.
9“Xexinrahob'tesi rik'in tiqwal iq' ut motzo';
xchaqik leerawimq ut lee'uub',
ut eb' laj saak' xe'xchoy lee'oliiw ut lee'iig.
Ab'anan laa'ex ink'a' xexsutq'iik chaq wik'in”, chan li Qaawa'.
10“Xintaqla li raxkamk sa' eeb'een
jo' li kintaqla sa' xb'eeneb' laj Ejiipt;
xeb'ink'e chi kamk leeralal eek'ajol sa' li yalok
ut a' chik li xik' neke'ilok eere
xe'eechanink reheb' leekawaay.
Xink'e ajwi' chi rutz'b'al li xchuhal eb' li kamenaq,
ab'anan laa'ex ink'a' xexsutq'iik chaq wik'in”, chan li Qaawa'.
11“Xexinsach rik'in nimla rahilal
jo' kinb'aanu reheb' laj Sodoom ut eb' laj Gomoor,
ut chanchanex aj chik li ru'uj si' na'elk sa' li xam naq xexkanaak.
Ab'anan laa'ex ink'a' xexsutq'iik chaq wik'in”, chan li Qaawa'.
12“Jo'kan naq juntaq'eet ajwi' tinb'aanu eere, ex aj Israel.
Kawresihomaq eerib' chi xk'ulb'al li Qaawa' leeYos sa' li raqb'a aatin,
ex ralal xk'ajol laj Israel”.
13Xb'aan naq a' li Qaawa' nak'uub'ank reheb' li tzuul,
ut a'an nayoob'ank re li iq'.
A'an naxk'ut chiru li winq ut li ixq li k'aru wank sa' xch'ool,
ut naxsutq'isi li saqenk cho'q aak'ab'.
A'an naxb'eeni eb' li tzuul sa' chixjunil li ruuchich'och':
li Qaawa', li Nimajwal Yos naxk'ab'a'in.