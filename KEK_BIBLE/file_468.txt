JOB 32
Laj Elihú kixch'iila laj Job
1Naq eb' li oxib' chi winq ke'xk'e reetal naq laj Job kaw xch'ool chi xyeeb'al naq maak'a' xmaak, maak'a' chik ke'xye. 2Ab'anan laj Elihú, ralal laj Barakel, aj Bus, xkomoneb' laj Ram, k'ajo' naq kijosq'o'k rik'in laj Job, xb'aan naq kixk'e rib' chi maak'a' xmaak chiru li Yos. 3Kijosq'o'k ajwi' rik'ineb' li oxib' chi ramiiw laj Job, xb'aan naq ink'a' ke'xnaw xsumenkil li raatin, ut chi jo'kan ke'xkanab' li maak sa' xb'een li Yos. 4Laj Elihú kiroyb'eni naq eb' li oxib' chi winq ke'raqe'k chi aatinak rik'in laj Job, xb'aan naq toj saaj xchihab' chiruheb' a'an. 5Ab'an naq kixk'e reetal naq ink'a' chik ke'xnaw xsumenkil laj Job, 6kixtikib' aatinak.
Xb'een sut ki'aatinak laj Elihú
Laj Elihú, ralal laj Barakel, aj Bus, kixye chi jo'ka'in:
Laa'in toj saajin ut laa'ex ak cheekex;
jo'kan naq xinxiwak chi aatinak.
7Xink'oxla: “Aatinaqeb' wan li ak cheekeb',
eb' li tiixeb' che'xk'utaq li xna'leb'eb'”.
8Ab'anan yaal ajwi' naq chixjunileb' li poyanam wankeb' xna'leb',
xb'aan naq li Nimajwal Yos kixhoy li xmusiq' sa' xb'eeneb'.
9Maajun wank xna'leb' xb'aan ta xk'ihal li chihab',
chi moko li cheekelal nak'ehok chi xnawb'al b'ar wank li tiikilal.
10Jo'kan naq ok we chi aatinak anaqwan:
“Ab'ihomaqin anaqwan;
laa'in ajwi' twaj xyeeb'al li k'aru ninnaw”.
11Naq yookex chi aatinak,
q'es wu cherilb'al ut chi rab'inkil leena'leb',
ut xink'e reetal chanru naq xesik' eb' li chaab'il aatin.
12Xexwab'i chi chaab'il,
ab'an maajun eere xruhank chi xsumenkil chi tz'aqal li raatin laj Job.
13Meeye anaqwan: “Laa'o ak xqataw li choxahil na'leb':
a' li Qaawa' taasumenq re li raatin laj Job,
maawa' junaq winq”.
14Laj Job ink'a' x'aatinak wik'in,
jo'kan naq ink'a' tinsume li raatin jo' xeb'aanu laa'ex.
15Il, a Job, eb' li oxib' chi winq a'in xe'sachk xna'leb',
ut ink'a' neke'xnaw xsumenkil laawaatin.
16Ab'anan maak'oxla naq tinkanaaq ajwi' laa'in
chi ink'a' tin'aatinaq,
yal xb'aan naq eb' a'an xe'kanaak chi ch'anch'o.
17Anaqwan ok we chi aatinak;
twaj ajwi' laa'in xyeeb'al li k'aru ninnaw.
18Wank naab'al li aatin nawaj xyeeb'al
ut ink'a' chik ninkuy royb'eninkil.
19Ka'aj chik maa ninpuk'e'k xb'aan,
jo' li b'iin k'uulanb'il sa' li ak' tz'uum-kuk.
20Tento tin'aatinaq re risinkil chixjunil li wank sa' inch'ool;
tinte li xtz'uumal we ut tinsumenq.
21Ink'a' tin'okenq chirix anihaq,
juntaq'eet texwil chejunilex.
22Ink'a' k'aynaqin chi q'unb'esink.
Wi tinb'aanu chi jo'kan,
laj Yoob'tesihom we tinxsach chi junpaat.