JOB 19
Ro' xsumehom laj Job
1Kichaq'ok laj Job ut kixye:
2Jo'q'e teekanab' inch'i'ch'i'inkil
ut xrahob'tesinkil linch'ool rik'in leek'iila aatin?
3Ak lajeeb' sut xineehob'.
Ma ink'a' nekexxutaanak chintz'eqtaanankil chi jo'kan?
4Us ta raj wank inmaak,
wik'in ajwi' taakanaaq.
5Wi nekek'oxla numtaak sa' inb'een
rik'in xk'utb'al inxutaan,
6chenawaq naq a' li Yos xk'ehok we sa' rahilal,
a'an xk'ehok we sa' xra'al.
7Wi ninjap we xb'aan li rahilal,
maajun nasumenk we;
ut wi ninpatz' intenq'ankil,
maajun nachaq'ok chiwix.
8Li Qaawa' xram linb'e ut ink'a' ninru chi nume'k,
x'aak'ab'ob'resi ru chixjunil linb'e.
9Xrisi jo'ch'inal jo'nimal wank we
ut xinxkanab' chi maak'a' chik inloq'al.
10Xsachk chixjunil, ut xluktaak linch'ool;
maak'a' chik li woyb'enihom:
jo'kin junaq che' xmich'mank sa' xna'aj.
11Xchalk xjosq'il li Yos sa' inb'een
ut xinxk'e jo' jun reheb' li xik' neke'ilok re.
12Xtaqlaheb' laj puub' chinsik'b'al;
xe'xte li b'e re yalok wik'in
ut xole'xsut linmuheb'aal.
13Xine'xkanab' injunes li was wiitz'in ut eb' li wamiiw:
chanchan ink'a' chik neke'xnaw wu.
14Eb' li wechkab'al ut eb' linkomon xine'xkanab';
xinsachk sa' xch'ooleb' li wankeb' sa' wochoch.
15Ab'lin aj chik chiruheb' laj k'anjel sa' linjunkab'al;
ink'a' chik neke'xnaw wu.
16Ninb'oq laj k'anjel chiwu, ut ink'a' nikinxchaq'b'e;
us ta nawelaji ru,
ab'an ink'a' nikinxtenq'a.
17Xb'aan linchuhil ink'a' chik nikinxk'ul li wixaqil,
ut nikine'xyib' eb' li walal ink'ajol.
18A'atqeb' li kok'al neke'tz'eqtaanank we,
ut nikine'xse'e naq ninwakliik.
19Eb' li tz'aqal wamiiw nikine'xtz'eqtaana,
ut eb' li q'axal ninraheb' xik' aj chik nikine'ril.
20Lintz'uumal xletz rib' chiru linb'aqel,
kach'in chik maa ninkamk.
21Uxtaanaaq wu, ex wamiiw,
xb'aan naq li Qaawa' xk'ehok we sa' rahilal.
22K'a'ut naq nikineerahob'tesi ajwi' laa'ex,
jo' yook we li Qaawa'?
Ma ink'a' tz'aqal li rahilal xeb'aanu we?
23Us raj naq te'tz'iib'aaq li waatin,
taalet'exiiq taxaq reetalil chiru q'anch'iich'!
24Us raj naq wanq ta junaq
tixtz'iib'a rik'in ch'iich' chiru pek malaj raxch'iich'!
25Laa'in ninnaw naq yo'yo laj kolol we
ut taa'aatinaq chiwix arin sa' ruuchich'och'.
26Naq tinkanaaq chi maak'a' chik intz'uumal ut taa'oso'q linyu'am,
toxwil ru li Yos.
27Yaal a'an, rik'ineb' li wu toxwil ru.
Laa'in tz'aqal tin'iloq re; moko jalan ta chik.
K'ajo' naq ninyo'oni li honal a'an!
28Laa'ex junes inrahob'tesinkil nekesik',
xb'aan naq nekek'oxla naq wank inmaak;
29ab'anan chiwanq eexiw:
li Qaawa' a'an laj raqol aatin sa' qab'een chiqajunilo;
ut naq a'an taaraqoq aatin sa' eeb'een,
texk'e sa' tojb'amaak.