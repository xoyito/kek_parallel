SAL 27
Maak'a' xiwak naq wanko rik'in li Qaawa'
1Xsaalm laj David.
Li Qaawa' a'an linkutan saqenk ut laj kolol we:
ani tinxiwa ru?
Li Qaawa' a'an li xkawilal linyu'am:
k'a' naq siksootqin?
2Naq neke'chalk sa' inb'een laj b'aanuhom maa'usilal
ut eb' li xik' neke'ilok we neke'raj insachb'al,
eb' a'an chik te'tichk'oq ut te't'ane'q.
3Us ta te'chalq sa' inb'een jun tuub'eb' chi aj puub',
ab'an ink'a' taaxiwaq linch'ool;
us ta te'xyoob' jun li nimla yalok sa' inb'een,
ab'an ink'a' taach'inanq li waanm.
4Jun ajwi' xinpatz' re li Qaawa'
ut ka'ajwi' a'in yookin chi xsik'b'al:
naq tinwanq taxaq sa' rochoch li Qaawa'
chixjunil li kutan re linyu'am,
re xka'yankil li xchaq'alil ru li Qaawa'
jo'wi' rilb'al li xloq'laj ochoch.
5Xb'aan naq a'an taak'uluq we sa' xmuheb'aal
sa' li kutan naq wanqin sa' rahilal;
tinxmuq chi us sa' li xloq'laj ochoch
ut tinxk'e sa' xb'een jun saqoonak.
6Tikto tinwaklesi li wilob'aal
sa' xb'eeneb' li xik' neke'ilok we sutsuukin wi'.
Sa' xmuheb'aal li Yos tinyeechi'i linmayej chi sa sa' inch'ool,
tinb'ichanq ut tinwajb'aq sa' xk'ab'a' li Qaawa'.
7Chinaawab'i taxaq, at Qaawa',
japjo we chayaab'ankil;
chawuxtaana taxaq wu ut chinaasume chaq.
8“Chasik' xnaq' ru”, chan we linch'ool.
Relik chi yaal, a' li xnaq' aawu ninsik', at Qaawa';
maamuq chiwu li xnaq' aawu!
9Maatz'eqtaana laj k'anjel chawu xb'aan laajosq'il:
ka'jat wi' laa'at laj tenq'ahom we.
Minsachk sa' aach'ool, minaakanab' injunes,
laa'at li Yos li nakatkolok we.
10Us ta linna' linyuwa' tine'xkanab' injunes,
ab'an a' chik li Qaawa' taa'iloq we.
11Chak'ut chiwu laab'e, at Qaawa',
chinaab'eres taxaq sa' li tiikilal
xb'aan naq wankeb' li xik' neke'ilok we.
12Minaaq'axtesi sa' ruq'eb' laj xik'il uuchineleb' we,
xb'aan naq wan xe'wakliik chi xyeeb'al tik'ti' chiwix.
K'ajo' naq neke'raj inrahob'tesinkil.
13Chi kaw inch'ool nawoyb'eni xyalb'al
li rusilal li Qaawa' chiru linyu'am.
14K'ojk'ooq aawaanm rik'in li Qaawa',
kawaq aach'ool ut chatkuyuq;
k'ojk'ooq aawaanm rik'in li Qaawa' chi junelik!