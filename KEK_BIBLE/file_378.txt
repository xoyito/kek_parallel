2 KR 11
1Naq laj Robohán kiwulak Jerusalén, kixch'utub'eb' b'eleek'aal mil (180,000) chi winq, sik'b'ileb' ru sa' xyanqeb' chixjunileb' laj Judá ut eb' laj Benjamín, re te'yaloq rik'ineb' laj Israel ut xq'axtesinkil wi' chik li awab'ejilal sa' ruq' laj Robohán. 2Ab'anan li Qaawa' kiraatina laj Semaías, xtaql li Yos, ut kixye re: 3“Aatinan rik'in laj Robohán, ralal laj Salomón, awab'ej re Judá, jo'wi' rik'in chixjunileb' laj Israel li wankeb' sa' xteepal Judá ut Benjamín, ut ye reheb': 4«Jo'ka'in xye li Qaawa': Mexxik chi yalok rik'ineb' laj Israel leerech tenamitul. Sutq'inqex b'an chejunjunqal sa' leerochoch, xb'aan naq li k'aru xk'ulmank, laa'in xink'uub'ank re»”.
Naq ke'rab'i a'an, ke'xpaab' li raatin li Qaawa' ut ink'a' koheb' chi yalok rik'in laj Jerobohán.
Li x'awab'ejihom laj Robohán
5Laj Robohán kikanaak chi wank Jerusalén ut kixkawub'resiheb' xninqal tenamit re Judá. 6Kixkawub'resiheb' li tenamit Belén, Etán, Tékoha, 7Bet-Sur, Sokó, Adulán, 8Gat, Maresá, Sif, 9Adoráhin, Lakix, Aseká, 10Sorá, Ayalón ut Hebrón, a'aneb' li tenamit suttz'akeb' rix sa' xteepal Judá ut Benjamín. 11Kixkawub'resiheb' li rochocheb' laj puub', kixxaqab'eb' xjolomileb' laj puub' ut kixkanab'eb' xtzekemq, aseeyt ut b'iin. 12Sa' chixjunileb' li tenamit a'in kixk'eheb' ajwi' koleb' ch'iich' ut jutz' ch'iich' reheb' laj puub', ut kixkawresiheb' chi us. Chi jo'kan eb' laj Judá ut eb' laj Benjamín ke'kanaak rub'el x'awab'ejihom laj Robohán.
13Eb' laj tij ut eb' laj Leví, li wankatqeb' sa' chixjunil xteepal Israel, ke'xk'e rib' rub'el xwankil laj Robohán: 14eb' laj Leví ke'xkanab' li xch'och'eb' ut li k'a' re ru reheb' ut koheb' Jerusalén ut Judá, xb'aan naq laj Jerobohán ut eb' li ralal ke'xram chiruheb' li k'anjelak chiru li Qaawa'. 15Jalaneb' chik winq ke'xaqab'aak xb'aan laj Jerobohán cho'q aj tij re te'mayejaq sa'eb' li tijob'aal sa' xjolomeb' li tzuul, chiruheb' li maa'us ut eb' li wakax li kixk'e chi yiib'aak. 16Chirixeb' laj tij ut eb' laj Leví ke'chalk li k'ojk'ookeb' xch'ool rik'in li Qaawa', xYos laj Israel: ke'chalk sa' chixjunil xteepal Israel ut koheb' Jerusalén chi mayejak chiru li Qaawa', xYos li xxe'toonil yuwa'eb'. 17Chi jo'kan ke'xkawub'resi li x'awab'ejihom laj Judá ut chiru oxib' chihab' ke'okenk chirix laj Robohán, ralal laj Salomón. Xb'aan naq oxib' chihab' ajwi' kixb'aanu li us jo' ke'xb'aanu laj David ut laj Salomón.
18Laj Robohán kixk'am cho'q rixaqil lix Majalat, xrab'in laj Yerimot, ralal laj David rik'in lix Abijahil, xrab'in laj Eliab, ralal laj Jesé. 19Li ralaleb' laj Robohán rik'in lix Majalat a'aneb' a'in: laj Yehús, laj Semarías ut laj Sahán. 20Chirix chik a'an kixk'am lix Mahaká, xrab'in laj Absalón; ut rik'in lix Mahaká ke'yo'laak laj Abías, laj Atay, laj Sisá ut laj Selomit. 21Laj Robohán q'axal kixra lix Mahaká, xrab'in laj Absalón, chiru chixjunileb' li rixaqil. A'an kiwank waqxaqlaju tz'aqal rixaqil ut oxk'aaleb' li ixq li maawa'eb' tz'aqal rixaqil; kiwank waqxaqib' xka'k'aaleb' li ralal ut oxk'aaleb' xrab'in.
22Laj Robohán kixxaqab' laj Abías, xyum lix Mahaká, cho'q xjolomil chixjunileb' li riitz'in, xb'aan naq kiraj naq a'an taa'ok cho'q awab'ej. 23Kiwank xk'a'uxl xb'aan naq kixjek'i chixjunileb' li ralal sa' chixjunil xteepal Judá ut Benjamín, sa'atqeb' li xninqal tenamit ak kawub'resinb'ileb' chi us; kixk'e ajwi' naab'al xtzekemqeb' ut naab'aleb' li rixaqileb'.