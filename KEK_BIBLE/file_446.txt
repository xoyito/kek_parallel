JOB 10
1Xintitz' chi wank sa' ruuchich'och',
tinte li waanm re xyeeb'al jo'ch'inal jo'nimal naweek'a,
xb'aan naq q'axal ra wankin.
2Tinye re li Yos: “Maateneb' li maak sa' inb'een,
ut ch'olob' chiwu k'a'ut naq nakaraq aatin sa' inb'een.
3At aj Yoob'tesihom we, ma us cho'q aawe inrahob'tesinkil,
ut xyeeb'al naq us li k'aru neke'xb'aanu li maa'useb'?
4Laa'at ink'a' nakat-ilok jo' nokoo'ilok laa'o,
5chi moko kach'in roq laayu'am
kama' kach'in roq li qayu'am laa'o.
6K'a'ut naq yookat chi xsik'inkil li k'aru xinluktaak wi',
ut k'aru linmaak chawe chawu?
7Laa'at nakanaw naq maak'a' inmaak
ut maa'ani naru taakoloq we sa' laawuq'.
8Laa'at xatyiib'ank we rik'in laawuq':
k'a'ut naq anaqwan taawaj insachb'al?
9Jultikaq aawe naq rik'in ch'och' xinaapak'.
Jo'kan naq minaasutq'isi wi' chik chi pojtz'il.
10Ma maawa' tab'i' laa'at xatyiib'ank we,
jo' nak'uub'amank li kees rik'in li leech?
11Xatz'ul eb' linb'aqel ut li wich'mul,
ut xinaatiqib' rik'in lintib'el ut lintz'uumal.
12Xak'e inyu'am ut xinaara;
junelik xak'e aach'ool chi wilb'al.
13Ab'anan nink'e reetal
naq ink'a' xach'olob' chiwu
chixjunileb' laamuqmuukil k'a'uxl chiwix:
14laa'at nakawil linb'aanuhom
re xk'eeb'al reetal ma wank inmaak,
ut chi jo'kan naru tinaak'e chi xtojb'al linmaak.
15Wi wank inmaak, toq'ob' xaq wu;
ut wi maak'a' inmaak,
ink'a' ajwi' nasaho'k linch'ool,
xb'aan naq xutaanal tin'elq ut chi q'axal ra sa' li waanm.
16Junelik nikinaasik',
chanchanat junaq kaqkoj;
nakak'ut xnimal aawankil sa' inb'een.
17Ink'a' nakakanab' injitb'al;
q'axal kaw nachalk laajosq'il sa' inb'een;
chanchan jun ch'uutal chi aj puub' naq nakatyalok wik'in.
18K'a' naq xinaak'e chi yo'laak?
Us raj naq xinkamk
chi maajun raj x'ilok we,
19kama' raj ink'a' xinyo'laak.
Ka'ajwi' raj xin'elk sa' li alob'aal rik'in linna',
ut sa' junpaat xink'ame'k raj sa' xmuqleb'aal kamenaq.
20Ajlanb'ileb' chixjunileb' linkutan,
ut oso'k re linyu'am.
Kanab'in chi xyalb'al kach'inaq xsahil linch'ool,
21xb'aan naq xik we,
ut ink'a' chik tinsutq'iiq chaq:
xik we sa' jun li na'ajej q'oqyink ru,
b'arwi' aak'ab' chi junelik;
22xik we rik'ineb' li wankeb' sa' xmu li kamk,
b'arwi' wank li rahil ch'oolej chi junelik”.