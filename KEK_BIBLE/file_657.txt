PR 29
1Li winq li ink'a' nawulak chiru li q'use'k
taasache'q ru chi junpaat ut chi junwaakaj.
2Naq neke'k'ihank li tiikeb' xch'ool,
nake'saho'k eb' li poyanam;
ab'an naq neke'taqlank li ink'a' useb' xna'leb',
ra neke'xk'ul li tenamit.
3Li naxra li chaab'il na'leb',
naxk'e sa sa' xch'ool li xyuwa';
ut li nawank rik'ineb' laj yumb'eet,
naxb'atz'unle li xtumin.
4Naq li awab'ej nataqlank sa' tiikilal,
naxk'ojob' xwankil li xtenamit;
ab'an wi junes titz'ok tumin naxb'aanu,
naxsach li xtenamit.
5Li junelik na'aatinak chi chaab'il chirix li ramiiw,
relik chi yaal naq yo xk'eeb'al jun ra'al re taat'ane'q chisa'.
6Li maak li naxb'aanu li winq,
a'an ajwi' nat'anok re;
ab'an li tiik xch'ool
sa wank ut sa nab'ichank.
7Li tiik ru xyu'am naxk'e xch'ool chirix li xk'ulub'eb' li neb'a';
a'ut li ink'a' us xna'leb', maak'a' naraj wi'.
8Eb' laj po'ol ch'oolej neke'xpo' xna'leb' li tenamit;
a'ut li tiikeb' xch'ool neke'xch'anab' li ch'a'ajkilal.
9Naq li wank xna'leb' na'ok sa' raaxiik' rik'in junaq li maak'a' xna'leb',
us ta taajosq'o'q malaj taase'eeq,
ab'an maak'a' taakanaaq wi'.
10Eb' laj kamsinel ras riitz'in,
xik' neke'ril li tiikeb' xch'ool;
ab'an li tiikeb' xch'ool
neke'raj wank rik'ineb'.
11Li maak'a' xna'leb' sa' junpaat najosq'o'k;
ab'an li wank xna'leb' naxkuy rib'.
12Li awab'ej li napaab'ank tik'ti',
naxpo' xna'leb' chixjunileb' laj k'anjel chiru.
13Li neb'a' ut laj rahob'tesinel,
chi xkab'ichaleb' neke'ilok sa' xk'ab'a' li Qaawa'.
14Li awab'ej li naxjolomiheb' li neb'a' sa' tiikilal,
k'ojk'o chi junajwa li x'awab'ejihom.
15Li rapok chi tz'uum ut li q'usuk nak'ehok na'leb';
ab'an li ink'a' natije'k, naxk'ut xxutaan li xna'.
16Naq neke'k'ihank li ink'a' useb' xna'leb',
nak'ihank li maa'usilal;
ab'an li tiikeb' xch'ool toxe'rileb' chi oso'k.
17Tij laawalal ut sa tatwanq:
a'an taak'ehoq xsahil laach'ool.
18B'arwi' maak'a' propeet,
eb' li tenamit ink'a' neke'xnaw k'aru te'xb'aanu.
Us xaq reheb' li neke'xpaab' li xchaq'rab' li Yos.
19Ink'a' naru xq'usb'al junaq moosej yal rik'in aatin,
xb'aan naq naxtaw ru, ab'an ink'a' naxb'aanu.
20Jwal nim chik li woyb'enihom rik'in junaq li maak'a' xna'leb'
chiru li qoyb'enihom rik'in li ink'a' naxk'oxla li k'aru naxye.
21Wi numtajenaq nakara laamoos chalen sa' xkach'inal,
moqon chik taaq'apliiq sa' aab'een.
22Li sa' junpaat najosq'o'k, naxyoob' raaxiik';
ut laj q'etol chaq'rab' k'iila sut namaakob'k.
23Li q'etq'et aj winq taakub'siiq xwankil;
a'ut li kub'enaq xwankil, taak'ehe'q xloq'al.
24Li na'okenk chirixeb' laj elq', ink'a' naxra rib',
xb'aan naq, us ta taamajewaaq, ab'an ink'a' taajitoq re.
25Li naxiwak chiruheb' li winq, a'an naxsach rib';
ab'an li k'ojk'o xch'ool rik'in li Qaawa', maak'a' rahilal tixk'ul.
26Naab'aleb' neke'xsik' usilal rik'in li awab'ej;
ab'an ka'ajwi' li Qaawa' nak'ehok li xk'ulub' li junjunq.
27Eb' li tiikeb' xch'ool xik' neke'ril li ink'a' useb' xna'leb';
ut li ink'a' useb' xch'ool xik' neke'ril li tiikeb' ru xyu'am.