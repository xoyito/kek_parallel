SAL 131
K'ojk'o li qach'ool rik'in li Yos
1B'ich re li taqsink. Xsaalm laj David.
At Qaawa', ink'a' ninnimob'resi wib'
chi moko ninq'etq'eti wib'.
Ink'a' ninsik' xninqal ru na'leb'
chi moko k'a' re ru jwal ch'a'aj cho'q we.
2Wankin b'an sa' xyaalal ut tuqtuukilal,
kama' jun k'uula'al toj xmaq'e'k li xtu'.
K'ojk'o li waanm jo' jun k'uula'al toj xmaq'e'k li xtu'.
3At Israel, chiwanq aawoyb'enihom rik'in li Qaawa'
chalen anaqwan ut junelik q'e kutan.