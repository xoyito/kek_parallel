JOB 23
Xwuq xsumehom laj Job
1Ki'ok wi' chik chi aatinak laj Job ut kixye chi jo'ka'in:
2Us ta ninyal inq'e chi xkuyb'al linrahilal,
ab'an q'axal wi' chik ra yookin chi xk'ulb'al.
3K'ajo' naq nawaj xnawb'al b'ar wank li Yos:
tinxik raj sa' rochoch chi aatinak rik'in.
4Tinch'olob' raj chiru linch'a'ajkilal
ut tinjitoq raj xb'aan naq maak'a' inmaak.
5Tinnaw raj k'aru tinxsume wi',
twab'i raj k'aru tixye we.
6Ma taapleetiq raj wik'in?
Nink'oxla naq ink'a';
taarab'i b'an li k'aru tintz'aama chiru.
7Aran tixk'e reetal naq maak'a' inmaak,
ut tin'elq raj chi junajwa
sa' ruq' li naraqok aatin sa' inb'een.
8Ab'an wi ninsik' li Qaawa' sa' releb'l saq'e, ink'a' nintaw;
wi ninsik' sa' rokeb'l saq'e, maa'ani aran.
9Naq ninxik sa' xjayal releb'l iq', ink'a' naxk'ut rib' chiwu;
ut wi ninsik' sa' xjayal xsak'leb' iq',
ink'a' ajwi' nintaw.
10A'ut a'an naxnaw chixjunil linb'aanuhom:
wi tixyal wix, tinkanaaq jo' tz'aqal li chaab'il oor.
11Junelik xinb'eek sa' xb'e li Qaawa',
ut xink'e inch'ool chi xtaaqenkil li xnums.
12Maajun wa xinq'et li xchaq'rab',
ut junelik xink'uula sa' li waanm li raatin.
13Li k'aru naraj xb'aanunkil li Yos, naxb'aanu.
Ani taaramoq chiru xb'aanunkil li rajom?
14Ch'olch'o naq tixb'aanu wik'in li k'aru naraj,
jo' naxb'aanu chirix jo'nimal na'alaak sa' xch'ool xb'aanunkil.
15Jo'kan naq ninxiwak chiru:
naq nink'oxlak chirix li Yos,
k'ajo' naq nachalk inxiw.
16Ninsiksotk ut nach'inank li waanm
chiru li Nimajwal Yos.
17Ab'anan ink'a' tintz'ap li we;
us ta xinxk'e sa' q'oqyinkil ru honal,
ink'a' tinkanaaq chi ch'anch'o.