OS 5
Eb' laj k'amol b'e wankeb' xmaak
1“Ex aj tij, ab'ihomaq a'in;
ex aj k'amol xb'eheb' laj Israel, q'esaq leexik chi ab'ink;
laa'ex li wank eewankil sa' rochoch li awab'ej, k'ehomaq reetal:
sa' eeb'een laa'ex taa'uxmanq li raqok aatin,
xb'aan naq xeluktasi xch'ooleb' li tenamit aran Mispá
ut xera'leheb' li poyanam sa' xb'een li tzuul Tabor.
2Xeb'ek jun li jul q'axal cham aran Sitín;
jo'kan naq texink'e chi xtojb'al rix leemaa'usilal chejunilex.
3Laa'in ninnaw ru laj Efraín;
nawno ru laj Israel inb'aan.
Relik chi yaal naq laj Efraín chanchan junaq aj yumb'eet,
ut laj Israel xmuxum rib' sa' li xpaab'aal”.
4Li xtz'i'b'eetal aj b'aanuhomeb' li tenamit
ink'a' nakanab'ank reheb' chi sutq'iik rik'in li xYoseb',
xb'aan naq xnumtaak li xmaa'usilaleb'
ut ink'a' neke'xnaw ru li Qaawa'.
5Li xq'etq'etileb' laj Israel yo chi q'apliik sa' xb'eeneb';
eb' laj Efraín neke'tichk'ok sa' li xmaa'usilaleb';
jo'kaneb' ajwi' laj Judá.
6Rochb'eeneb' li xkarneer ut li xwakaxeb' te'xsik' li Qaawa',
ab'anan maab'ar te'xtaw
xb'aan naq xrisi rib' sa' xyanqeb'.
7Xe'xtz'eqtaana li Qaawa'
ut xe'xsiya eb' li yal sik'b'il k'uula'al.
Jo'kan naq chiru jun po te'sache'q ru
rochb'eeneb' li rawimqeb'.
Li raqb'a aatin sa' xb'eeneb' laj Efraín ut eb' laj Judá
8Yaab'asihomaq li pur aran Kibehá
ut puktesihomaq li esil a'in aran Ramá.
Yehomaq chaq reheb' laj Bet-Abén;
kawal wanqeb' laj Benjamín.
9Laa'in ninjultika li tz'aqal yaal
reheb' li xteepaleb' laj Israel:
eb' laj Efraín te'juk'manq chi junwaakaj
sa' xkutankil li raqb'a aatin.
10Li Qaawa' naxye chi jo'ka'in:
“Eb' li xninqaleb' ru winq re Judá
a'an xkomoneb' li neke'jalok xna'aj xnub'ajl li ch'och'.
A'ut laa'in twisi linjosq'il sa' xb'eeneb' jo'aq li b'ut'iha'.
11Q'axal rahob'tesinb'ileb' laj Efraín,
ink'a' chik nak'eemank reheb' li k'aru xk'ulub'eb',
xb'aan naq chirixeb' li jalanil yos
yo chi xik li xch'ooleb'.
12Jo'kan naq tinsacheb' ru laj Efraín
jo' naq namaxenk li che';
jo'kan ajwi' te'xk'ul eb' laj Judá:
jo'kaqin li k'ams cho'q reheb'.
13“Naq laj Efraín tixk'e reetal li xyajel
ut laj Judá taaril li xtiq'ilal,
toja' naq laj Efraín taaxik Asiria
ut laj Judá tixpatz' xtenq'ankil re li nimajwal awab'ej;
ab'an a'an ink'a' taaruhanq chi xk'irtasinkileb'
chi moko xb'anb'aleb'.
14Xb'aan naq laa'in jo'kaqin jun kaqkoj
naq tinrahob'tesiheb' laj Efraín ut eb' laj Judá.
Laa'in tinputz'inq reheb',
ut chirix a'an teb'inkanab' xjuneseb';
tink'eheb' sa' rahilal,
ut maajun taaruuq chi kolok reheb' sa' wuq'.
15“Chirix chik a'an tinsutq'iiq wi' chik sa' linna'aj,
toj reetal te'xk'e reetal li xmaakeb' ut toline'xsik'.
Naq wanqeb' sa' rahilal,
relik chi yaal naq toline'xsik'”.