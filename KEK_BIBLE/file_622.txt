SAL 144
Yoxink ut tz'aamank
1Xsaalm laj David.
Usilaatinanb'il taxaq li Qaawa' linsaqoonak,
li natzolok we chi yalok
ut nikinxkawresi sa' li raaxiik'.
2A'an linrahom ut xkawub' linch'ool,
a'an laj kolonel ut laj k'aak'alehom we;
a'an linsaqoonak b'arwi' ninmuhenk,
a' li Yos nak'ehok we chi numtaak sa' xb'eeneb' li tenamit.
3At Qaawa', k'aru xwankil li winq naq nakara,
ut eb' li ralal xk'ajol laj Ad√°n
k'a'ut naq jwal nakak'oxlaheb'?
4Li winq jun apunk ajwi' li xyu'am,
ut eb' li xkutan chanchaneb' junaq mu yal nanume'k.
5At Qaawa', chasalab' li choxa ut kub'en chaq,
cholatoch'eb' li tzuul ut te'b'utzutznaq xsib'el.
6Chataqla chaq li kaaq ut chasach xch'ooleb';
chakuteb' laasimaj ut chajuk'eb' xwankil!
7Chaye' chaq laawuq' taqe'q ut chinaakol;
chinaawisi taxaq sa' xchamal li ha',
chinaakol sa' ruq'eb' laj ab'l tenamit:
8xb'aan naq junes b'alaq'il aatin na'elk chi xtz'uumal reheb'
ut neke'xpatz' laak'ab'a' rik'in tik'ti'.
9At inYos, tinb'icha cho'q aawe junaq ak' b'ich,
tinnima aawu rik'in li aarp li lajeeb' ru:
10laa'at nakatk'ehok reheb' li awab'ej chi q'axok u
ut nakakol laj David laj k'anjel chawu.
11Chinaakol chiru li ch'iich' ka'pak'al xq'esnal;
chinaakol sa' ruq'eb' laj ab'l tenamit,
xb'aan naq junes b'alaq'il aatin na'elk chi xtz'uumal reheb'
ut neke'xpatz' laak'ab'a' rik'in tik'ti'.
12Eb' li qalal qak'ajol sa' xsaajilaleb'
jo'kaqeb' taxaq li ninqi che';
ut eb' li qarab'in jo'kaqeb' taxaq li uutz'u'ujinb'il oqech
li neke'k'ojlaak wi' eb' li ninqi kab'l.
13Che'nujaq taxaq eb' li qak'uuleb'aal,
b'uyb'utqeb' rik'in chixjunil ru li qawimq;
che'k'ihanq taxaq li qakarneer chi k'iila o'q'ob'
sa'atqeb' chixjunil li qatzuul qataq'a.
14Kawaqeb' ta rib' li qaketomq,
maak'a'aq ta chik xhopoxil ut xpahalal li qatenamit,
chi moko chiwanq japok e sa' li qak'ayiil.
15Us xaq re li tenamit li naxk'ul chixjunil a'in;
us xaq re li tenamit li naxra li Qaawa' cho'q xYos!