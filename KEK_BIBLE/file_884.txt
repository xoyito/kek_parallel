AM 5
Aajel ru li yot'b'ach'oolej ut jalb'ak'a'uxl
1Ex aj Israel, ab'ihomaq li waatin a'in;
ok we chi xb'ichankil jun rahil b'ich cho'q eere:
2Israel chanchan jun tuq'ixq kamenaq;
xt'ane'k ut ink'a' chik naru chi wakliik.
Jiljo chiru ch'och' xkanaak
ut maajun nawaklesink re.
3Jo'ka'in kixye li Qaawa' Yos reheb' laj Israel:
“Wi junaq tenamit taa'elq chi yalok rik'in jun mil chi winq,
yal o'k'aal aj chik te'kole'q chaq;
ut wi junaq chik tixtaqla o'k'aal chi winq,
yal lajeeb'eb' aj chik te'kole'q chaq sa' xyanqeb'”.
4Xb'aan naq jo'ka'in kixye li Qaawa' reheb' laj Israel:
“Sik'omaqin laa'in ut taawanq eeyu'am.
5Mexxik chi loq'onink aran Betel;
mineesik' aran Kilkal
chi moko chexnume'q Berseba,
xb'aan naq eb' laj Kilkal te'k'ame'q sa' najtil tenamit
ut Betel taakanab'aaq cho'q po'lem”.
6Sik'omaq li Qaawa' ut taawanq eeyu'am;
mare anchal jo' li xam naq taachalq sa' xb'eeneb' laj José
ut maajun sa' xyanqeb' laj Betel taaruuq taachupuq re.
7Ra chaalel sa' eeb'een laa'ex li nekepo' ru li tiikilal
ut nekesach xwankil li k'ulub'ej.
8-9Li Qaawa', a'an li kiyiib'ank reheb' li k'iila chahim,
Pléyades ut Oryón li xk'ab'a'eb',
ut aak'ab' naxkanab' wi' li kutan.
A'an naxjunaji li xha'el li palaw
ut naxpaji chaq sa' xb'een li ruuchich'och'.
A'an li nasachok xwankil eb' li kaweb' rib'
ut naxjuk' li kawub'resinb'il tenamit.
Li xk'ab'a' a'an Qaawa'.
10Ra chaalel sa' eeb'een laa'ex xik' nekeril ani nakolok rix li tiikilal
ut neketz'eqtaana li nayehok re li yaal.
11Laa'ex nekerahob'tesi li neb'a'
ut nekepatz' re li toj chirix li triiw.
Jo'kan naq ink'a' texwanq sa'eb' li ochoch
xeyiib' rik'in pek tuqub'anb'il ru chi us,
chi moko teeruk' xya'al li uub' xeraw chi chaab'il.
12Laa'in ninnaw naq k'ajo' xk'ihal leemaa'usilal,
ninnaw naq numtajenaq leemaak:
nekerahob'tesi li tiik xch'ool,
natuminaak eeru
ut nekesach xwankileb' li neb'a' sa'eb' li raqleb'aal aatin.
13Jo'kan naq ani wank xna'leb' ink'a' na'aatinak anaqwan,
xb'aan naq moko chaab'ileb' ta li kutan a'in.
14Sik'omaq li chaab'ilal ut maawa' li ink'a' us,
re naq twanq eeyu'am.
Wi teeb'aanu chi jo'kan,
relik chi yaal naq li Nimajwal Yos twanq eerik'in
jo' nekeye laa'ex.
15Tz'eqtaanahomaq li ink'a' us, rahomaq ru li us
ut k'ehomaq xwankil li tiikilal sa' li raqok aatin.
Mare anchal li Nimajwal Yos taaruxtaana ruheb' laj José,
li jo'k'ihaleb' chik te'kole'q.
16Jo'kan naq li Qaawa', li Nimajwal Yos, kixye chi jo'ka'in:
“Taawanq yaab'ak sa' chixjunileb' li k'ayiil,
ut sa'atqeb' li b'e taawanq tz'uyink xb'aan li rahilal.
Te'b'oqmanq chi yaab'ak eb' laj k'aleb'aal
ut te'b'oqe'q chi q'oqonk li tojb'ileb' chi yaab'ak;
17taawanq yaab'ak sa' xyanqeb' li awimq
naq laa'in tinchalq chi raqok aatin sa' eeb'een”, chan li Qaawa'.
18Ra teek'ul laa'ex li nekeroyb'eni li xKutankil li Qaawa'.
Ma nekenaw xyaalal chanru li kutan a'an?
A'an jun aak'ab', ut maawa' kutan.
19Chiru li kutan a'an chanchanaqex li winq na'elelik chiru li kaqkoj
ut nokoxch'ik rib' sa' re jalan chik josq' aj xul;
malaj naq junaq yo chi ok sa' rochoch,
naxk'e li ruq' chiru li tz'ak,
ut natiwe'k chik xb'aan li k'anti'.
20Ma sahil ch'oolej ut saqenk ru li xKutankil li Qaawa'?
Ink'a', a'an b'an jun aak'ab' ut q'oqyink ru.
21“Xik' nawil ut nintz'eqtaana leeninq'e,
ut ink'a' naxk'ojob' inch'ool
naq nekech'utub' eerib' sa' ink'ab'a'.
22Wi nekemayeja leek'atb'il xul ut leeyeechi'om,
laa'in ink'a' tink'ul;
chi moko nawulak chiwu naq nekemayeja leeninqi wakax
chirix li k'amok ib' sa' usilal.
23Isihomaq chiwu xyaab' leek'iila b'ich!
Ink'a' nawaj rab'inkil li xyaab' lee'aarp!
24Ab'anan chiwanq li tiikilal jo' jun nima',
ut li tiikil ch'oolej chiwanq jo' li roqha' ink'a' nachaqik.
25Ex aj Israel, ma kexmayejak tab'i' chaq chiwu
sa' li chaqich'och' chiru ka'k'aal chihab'?
26Ab'an anaqwan yookex chi xk'amb'al eb' li jalam u eeyiib'ahom laa'ex:
laj Sikut, lee'awab'ej,
ut laj Kebán, li chahim li xek'e cho'q eeyos.
27Jo'kan naq anaqwan texink'am toj junpak'al Damaask”,
chan li Qaawa', li Nimajwal Yos.