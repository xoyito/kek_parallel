PR 12
1Li naxk'ul ru li tije'k, a'an wank xna'leb'.
Li xik' nareek'a q'use'k, a'an maak'a' xna'leb'.
2Li Qaawa' narusila ru li chaab'il xch'ool
ut naraqok aatin sa' xb'een li ink'a' us xna'leb'.
3Maa'ani naxk'ojob' xch'ool sa' xb'een li maa'usilal;
li tiik xch'ool maajaruj taa'eek'asiiq sa' xna'aj.
4Li ixq chaab'il xna'leb', a'an xloq'al li xsum'aatin;
a'ut li ink'a' us xna'leb' naxpo' xch'ool chi junwaakaj.
5Li tiikeb' xch'ool a' li tiikilal neke'xk'oxla;
a'ut li ink'a' useb' xna'leb' junes li b'alaq'ik naxik wi' xch'ooleb'.
6Li raatin li ink'a' us xna'leb' nakamsink;
li raatin li tiik xch'ool nak'ehok kolb'a ib'.
7Naq eb' li ink'a' useb' xna'leb' neke't'ane'k,
aran neke'oso'k chi junajwa;
a'ut li xjunkab'al li tiikeb' xch'ool
k'ojk'o sa' xna'aj chi junelik.
8Li ani seeb' xch'ool nak'ehe'k xloq'al;
a'ut li maak'a' xna'leb', a'an yal re tz'eqtaanaak.
9Jwal us naq tz'eqtaananb'ilaqat ut wanq aawa,
chiru naq k'eeb'ilaq aaloq'al chi maak'a'aq aatzekemq.
10Li tiik xch'ool naxnaw xch'oolaninkileb' li xketomq,
ut li ink'a' us xna'leb' ink'a' naxnaw uxtaanank.
11Li naxk'e xch'ool chi k'anjelak sa' li xch'och'
twanq chi yo'oon li xtzekemq;
a'ut li maak'a' xna'leb'
naxsik' li maak'a' na'ok wi'.
12Xrahinkil ru li ink'a' us,
a'an chanchan jun ra'al cho'q reheb' li ink'a' useb' xna'leb';
a'ut eb' li chaab'ileb' xch'ool
chanchaneb' li che' cham naxik wi' li xxe'eb'.
13Li ink'a' us xna'leb' nat'ane'k sa' li xtik'ti',
a'ut li tiik xch'ool nakole'k chiru li rahilal.
14Li junjunq tixk'ul xq'ajkamunkil
a' yaal chanru li xyehom ut xb'aanuhom.
15Li maak'a' xna'leb' naxk'oxla naq chaab'il naxb'aanu;
a'ut li wank xna'leb' naxpaab' li xq'usb'al.
16Li maak'a' xna'leb' najosq'o'k chi junpaat;
li wank xna'leb' ink'a' naxk'e sa' xch'ool li hob'e'k.
17Li tz'aqal testiiw naxye li yaal,
ut laj b'alaq' naxkuutu li tik'ti'.
18Wan li aatin ra nanaqk wi'
jo' naxset li q'esnal ch'iich';
ab'an li raatin li wank xna'leb',
a'an chanchan li chaab'il b'an.
19Li ani naxye li yaal, wanq chi junelik;
a'ut laj tik'ti' ink'a' najt taawanq.
20Rahilal neke'xk'uub' laj tik'ti';
a'ut eb' li neke'xra li tuqtuukilal te'xtaw sahil ch'oolej.
21Maajun rahilal tixk'ul li tiik xch'ool;
a'ut li ink'a' us xna'leb' chixjunil li ch'a'ajkilal taachalq sa' xb'een.
22Li Qaawa' xik' narileb' laj tik'ti',
ab'an nasaho'k xch'ool rik'ineb' li neke'wank sa' tiikilal.
23Li seeb' xch'ool ink'a' naxnimob'resi rib' rik'in li xnawom;
a'ut li jip naxk'ut li xmemil yalaq b'ar.
24Li naxk'e xch'ool chi k'anjelak, taawanq xwankil;
a'ut laj q'em k'ajo' naq te'numtaaq sa' xb'een.
25Li rahil ch'oolej naxluktesi xch'ool li winq;
a'ut li chaab'il aatin naxsahob'resi.
26Li tiik xch'ool naxk'ut xb'e li ras riitz'in;
a'ut li ink'a' us xna'leb' naxsachb'esi.
27Laj q'em ink'a' naxtaw xtzak chi yohok;
a'ut li seeb' ruq' chi k'anjelak, taawanq xb'ihomal.
28Li ani nawank sa' tiikilal, taawanq xyu'am;
a'ut li nab'aanunk li ink'a' us, tixtaw li kamk.