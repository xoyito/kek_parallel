JOB 8
Laj Bildad
1Toja' naq laj Bildad aj SÃºaj kixye re laj Job:
2Jo' najtil chik tat-aatinaq chi jo'kan?
Yookat chi aatinak chi kaw kama' jun kaqsut-iq'.
3Li Nimajwal Yos junelik naxb'aanu chixjunil
sa' tiikil ch'oolej.
4Wi eb' laawalal aak'ajol xe'maakob'k chiru,
ak wank li tojb'amaak sa' xb'eeneb'.
5Ab'anan wi nakasik' li Yos chi junpaat
ut nakayaab'a xk'ab'a' li Nimajwal,
6wi tiik laach'ool ut maak'a' aaq'usb'al,
a'an tatxtenq'a ut tatxq'ajkamu,
ut tixq'axtesi wi' chik aawe laajunkab'lal.
7Li xb'een aab'ihomal maak'a' chik na'ok wi'
chiru li b'ihomal chalk re.
8Patz'on reheb' laana' laayuwa',
chatzol aawib' rik'in xna'leb'eb' laaxe'toon.
9Aj ewero laa'o
ut maak'a' naqanaw;
li qayu'am nanume'k kama' junaq mu.
10Ab'an eb' a'an te'tzoloq aawe
ut tate'raatina rik'ineb' xninqal na'leb'.
11Li tam ut li k'im neke'k'iik chire li ha';
12ab'anan, us ta toj rax ut maji' yok'b'il,
li che' a'an nachaqik xb'enwa chiru yalaq k'a' chik chi che'ul.
13Kama' a'an te'xk'ul li ink'a' useb' xna'leb',
a'eb' li nasachk li Yos sa' xch'ooleb':
maak'a' te'xtaw naq te'kamq.
14Li royb'enihomeb' ut li k'aru k'ojk'o wi' xch'ooleb'
chanchan xkemom li am.
15Ink'a' tixkuy
wi te'raj te'xkuutu rib' chiru.
16Eb' li ink'a' useb' xch'ool chanchaneb' li pim
li napukank sa' chixjunil li awimq,
17naxb'ach'le rib' li xxe' sa' xyanqeb' li pek
ut naxchap rib' chiru li tz'ak naq yo li saq'e.
18Ab'an wi namich'mank sa' xna'aj,
maajun tixnaw b'ar ta wi' kiwank.
19Jo'ka'in naraqe'k li xsahilal,
ut sa' li xna'aj jalan chik li pim taayo'laaq.
20Li Yos ink'a' naxkanab' xjunes li tiik xch'ool,
chi moko naxtenq'a li yib'ru xna'leb'.
21A'an tixb'aanu naq tatse'eq wi' chik,
ut taajap aawe xb'aan xsahil aach'ool.
22Xutaanal te'kanaaq eb' li xik' neke'ilok aawe,
ut li rochocheb' li maa'useb' taasache'q.