EZ 28
Li rahilal tixk'ul li awab'ej re Tiro
1Li Qaawa' kinraatina ut kixye we chi jo'ka'in: 2“At kaamel winq, ye a'in re li x'awab'ej Tiro:
«Jo'ka'in xye li Qaawa':
Xaq'etq'eti aawib' ut xaye naq yosat.
K'ojk'ookin sa' xk'ojarib'aaleb' li yos
ut sutsuukin xb'aan li palaw, chankat.
Ab'anan yal winqat ut maawa'at yos,
us ta nakak'oxla naq wank aana'leb' jo' yos.
3Ma q'axal wank tab'i' aana'leb' chiru laj Daniel?
Ma nakanaw tab'i' chixjunil li muqmuukil na'leb'?
4Rik'in xseeb'al laach'ool ut laak'a'uxl
xatuub' naab'al laab'ihomal;
xanujob'resi chi oor ut plaat laak'uuleb'aal.
5Sa' xk'ab'a' naq wank aana'leb' chi yakok
xatamresi laab'ihomal,
ut xb'aan xnimal laab'ihomal xanimob'resi aawib'.
6Jo'kan naq li Qaawa' xye chi jo'ka'in:
Xajuntaq'eeta laawankil rik'in xwankil li Yos;
7jo'kan naq k'e reetal,
tintaqlaheb' chaq aj jalanil tenamit sa' aab'een,
a'eb' li jwal josq'eb' sa' ruuchich'och':
te'risi chaq li xq'esnal ch'iich'eb' sa' xna'aj
re xsachb'al laachaab'il na'leb' ut laach'ina'usal,
ut te'xsach ru laaloq'al chi junwaakaj.
8Jwal ra te'xb'aanu aawe naq tate'xkut sa' jul
ut tat-oso'q sa' xchamal li palaw.
9Ma toj yooqat chi xk'oxlankil naq laa'at yos
naq wanqat chiruheb' laj rahob'tesinel?
Ab'anan naq wanqat sa' ruq'eb' li te'kamsinq aawe,
taak'e reetal naq yal winqat ut moko yosat ta.
10Tatkamq sa' ruq'eb' laj ab'l tenamit,
jo' naq nakamk li ink'a' napaab'ank we.
Laa'in, li Qaawa', xinyehok re a'in»”.
11Li Qaawa' kinraatina ut kixye we chi jo'ka'in: 12“At kaamel winq, b'icha li rahil b'ich a'in chirix li x'awab'ej Tiro, ut ye re chi jo'ka'in:
«Li Qaawa' xye chi jo'ka'in:
Laa'at li tz'aqal aawe aawu junxil chaq,
k'ajo' laachaab'il na'leb' ut jwal chaq'al aawu.
13Aran Edén, sa' li xna'aj rawimq li Yos, katwank.
Uutz'u'ujinb'il laab'aatal rik'in k'iila paay chi pek,
jo' li rubí, li topasio, li jaspe, li lemtz'il q'ol,
li krisólito, li ónise, li safiro, li malakita ut li esmeralda.
Yiib'anb'il laaka'xik ut li xsahob' ru laawaq' rik'in oor,
k'uub'anb'il chalen chaq sa' xkutankil laayo'lajik.
14Laa'in katinxaqab' cho'q aj k'aak'alehom, jo' junaq kerubín;
katwank sa' li xsantil na'aj li Qaawa' Yos,
nakatchalk nakatxik sa' xyanqeb' li lochlookil pek.
15Jwal chaab'il naq katwank
chalen chaq sa' li kutan katyoob'tesiik wi',
toj reetal kitawmank li maa'usilal aawik'in.
16Xmaak xlaatz'al aawu xb'aan li yakok
xnujak chi maa'usilal laach'ool ut xatmaakob'k.
Toja' naq xatwisi sa' linsantil na'aj, at kerubín aj k'aak'alenel,
ut xatwaanilasi sa' xyanqeb' li lochlookil pek.
17Q'axal xak'e aawankil xb'aan laachaab'ilal,
ut xasach laachaab'il na'leb' xb'aan xchaq'alil aawu.
Laa'in xatinkut chiru ch'och'
re xk'utb'al laaxutaan chiruheb' li awab'ej.
18K'ajo' naq xnumtaak laamaa'usilal ut li xlab'alil aach'ool naq xatyakok.
Xasacheb' ajwi' xwankil eb' li na'ajej nakatloq'onink wi'.
Toja' naq aawik'in xwisi li xam xsachok aawe,
tik cha xatinkanab' sa' xb'een li ruuchich'och'
chiruheb' li jo'k'ihal neke'ilok aawe.
19Chixjunileb' li tenamit li neke'nawok aawu
k'ajo' naq xe'xiwak chawilb'al;
jwal xiwajel xatkanaak
ut ink'a' chik tatwanq chi junajwa»”.
Li rahilal te'xk'ul eb' laj Sidón
20Li Qaawa' ki'aatinak wik'in ut kixye we: 21“At kaamel winq, ilon sa' xjayal Sidón ut aatinan sa' ink'ab'a': 22Ye re chi jo'ka'in:
«Li Qaawa' xye chi jo'ka'in:
Laa'in xik' chik nakatwil, a Sidón;
ut rik'in li tinb'aanu sa' eeyanq, taak'ehe'q inloq'al.
Naq tinraqoq aatin sa' aab'een
ut tink'ut linsantilal chawu,
taanawmanq naq laa'in li Qaawa'.
23«Tintaqla li raxkamk sa' aab'een,
ut laakik'el taab'eeq roq sa'atqeb' laab'e;
naab'aleb' li te'kamq aawik'in,
yalaq b'ar te'kamsiiq rik'in ch'iich'.
Ut taanawmanq naq laa'in li Qaawa'.
24«Taaraqe'q li rahilal ut li rahob'tesiik cho'q reheb' laj Israel;
maajun chik taatz'eqtaananq reheb'
sa' xyanqeb' li k'iila tenamit neke'sutuk reheb'.
Toja' naq taanawmanq naq laa'in li Qaawa'».
25“Laa'in, li Qaawa', ninye chi jo'ka'in: Tinch'utub' li tenamit Israel sa' xyanqeb' li tenamit cha'chookeb' wi', ut tink'ut linsantilal chiruheb'. Eb' li ralal xk'ajol aj Israel te'na'ajunq sa' li xna'ajeb', sa' li ch'och' kink'e re laj Jakob, laj k'anjel chiwu. 26Aran te'wanq chi maak'a'aq chik xk'a'uxeb' ut xch'i'ch'i'inkileb'; te'kab'laq ut te'awq uub'. Sa chik te'wanq naq tinraq aatin sa' xb'eeneb' chixjunileb' li tenamit wankeb' chi xsutam ut neke'tz'eqtaanank reheb'. Toja' naq taanawmanq naq laa'in li Qaawa', li xYos laj Israel”.