SAL 146
Li Qaawa' a'an nim xwankil ut aj uxtaan
1Aleluya!
Tinnima ru li Qaawa' chi anchal linch'ool.
2Tinnima xloq'al li Qaawa' jo' najtil tinwanq sa' ruuchich'och';
tinb'ichanq cho'q re linYos jo' najtil chik tinyo'yooq.
3Meesik' xk'ojob'ankil eech'ool rik'ineb' li xninqal ru winq:
a'an yal winqeb', ut ink'a' naru texkole'q xb'aaneb'.
4Te'elq xmusiq', ut ch'och' te'sutq'iiq wi':
sa' ajwi' li kutan a'an taaraqe'q chixjunil li xk'uub'ahomeb'.
5Us xaq re li kaw xch'ool chirix li xYos laj Jakob,
a' li xaqxo li royb'enihom rik'in li Qaawa' li xYos:
6a'an laj winqob'resihom re choxach'och',
a'an kiyiib'ank re li palaw ut chixjunil li wank chisa'.
Li Qaawa' wank sa' tiikilal chi junelik.
7A'an naraqok aatin chirixeb' li rahob'tesinb'ileb'
ut naxk'e xwaheb' li te'tz'okaaq.
Li Qaawa' narach'ab' li wankeb' sa' tz'alam,
8ut naxte xsa' ruheb' li mutz';
li Qaawa' naxwaklesi wi' chik li xe't'ane'k,
ut naxraheb' li tiikeb' xch'ool;
9li Qaawa' naxkoleb' laj ab'l tenamit,
naril li neb'a'yox ut li xmalka'an,
ab'an naxpo' xk'a'uxl li ink'a' us xna'leb'.
10Li Qaawa' na'awab'ejink chi junelik.
At Si√≥n, wank xwankil laaYos
junq'e junq'e kutan.
Aleluya!