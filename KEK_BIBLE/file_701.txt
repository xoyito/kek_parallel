IS 22
Li rahilal li tixk'ul Jerusalén
1Resilal li rahilal chaalel sa' xb'een li xTaq'ahil li Moy u.
K'aru xek'ul chejunilex anaqwan
naq xextaqje'k sa' xb'eeneb' li ochoch,
2laa'ex li tenamit q'axal sa sa' eech'ool junxil
ut junes choqink ut ninq'ehik nekeb'aanu?
Eb' li kamenaq sa' eeyanq ink'a' xe'kamsiik chi q'esnal ch'iich',
chi moko xe'kamk sa' li yalok.
3Chixjunileb' li neke'jolomink eere
junxikikeb' naq xe'elelik
chiru li simaj re xkolb'aleb' rib',
ut xe'chape'k naq yookeb' chi xik
us ta ak najt xe'wulak.
4Jo'kan naq xinye: “Elenqex chiwu
ut kanab'omaqin injunes chi yaab'ak
xb'aan xrahil linch'ool;
meech'i'ch'i'i eerib' chi xk'ojob'ankil li waanm
xb'aan li roso'jik lintenamit”, chankin.
5Xb'aan naq xwulak xkutankil li rahilal, li juk'uk ut li sachok
taqlanb'il chaq xb'aan li Qaawa', li Nimajwal Yos.
Sa' xTaq'ahil li Moy u yookeb' chi xjuk'b'al li suttz'ak
ut li xyaab' kuxej xwulakje'k toj sa'eb' li tzuul chi xsutam.
6Eb' laj Elam xe'xkawresi xna'aj li xsimajeb',
eb' laj Aram xkoheb' chirix kawaay
ut eb' laj Kir xe'risi chaq li xkolb'al rib'eb'.
7Li xch'ina'usal laataq'a xnujak chi b'eleb'aal ch'iich',
ut li wankeb' chirix kawaay xe'xtzolob' rib' chire rokeb'aal li tenamit.
8Chi jo'kan xjuk'e'k chixjunil li neke'xkol wi' rib' eb' laj Judá.
Sa' li kutan a'an laa'ex xeril li ochoch sa' li k'iche'
li nak'uulaak wi' li k'a'aq re ru na'uxk wi' li yalok.
9Xek'e ajwi' reetal naq li xtenamit laj David
naab'al chik xhopolal ut xk'atzal;
ut xexok li ha' sa' li kumb' li wank taq'a.
10Toja' naq xerajla eb' li ochoch wank Jerusalén,
ut naab'al li kab'l xejuk'
re xkawub'resinkil li xsuttz'akil li tenamit.
11Sa' xyanqeb' li suttz'ak xeyiib' jun li kumb'
re xxokb'al li ha' li wank sa' li q'eel kumb'.
Ab'anan ink'a' xek'e reetal naq a' li Qaawa' kib'aanunk re chixjunil a'an,
ut ink'a' xek'oxla ani kik'uub'ank re a'an chalen chaq junxilaj.
12Sa' li kutan a'an li Nimajwal Yos xexb'oq chi yaab'ak ut chi q'oqonk,
re teejo li rismal leejolom
ut xk'eeb'al cherix li q'es ruhil t'ikr.
13Ab'anan laa'ex sa chik sa' leech'ool ut yookex chi ninq'ehik,
yookex chi kamsink wakax ut karneer,
junes tiwok tib' ut uk'ak b'iin nekeb'aanu:
“Wa'aqo ut uk'aqo xb'aan naq wulaj kab'ej tookamq”, -chankex-.
14Toja' naq li Qaawa', li Nimajwal Yos, xye we:
“Li maak a'in ink'a' taakuymanq
toj reetal toxexkamq”,
chan li Nimajwal Yos.
Risinkil sa' xk'anjel laj Sebná
15Jo'ka'in kixye we li Nimajwal Yos: “Ayu rik'in laj Sebná, laj ilol re li rochoch li awab'ej, 16li yo xyiib'ankil xmuqleb'aal chi tzuul ut yo xpikb'al sa' li pek cho'q xmuheb'aal, ut ye re:
«K'aru nakab'aanu arin?
Ani xyehok aawe naq xayiib' aamuqleb'aal arin?
17Li Qaawa' tatxkut chi najt,
tatxchap wi' chik chi kaw
18ut tatxtolk'osi chiru li helhookil ch'och'
jo' na'uxk re li b'olotz.
Aran tatkamq ut toxe'raqe'q laab'eleb'aal ch'iich' nakanima wi' aawib',
ut taak'e sa' xutaan laj eechal aawe.
19Laa'in tatwisi sa' laana'aj
ut tinmaq' chawu laak'anjel.
20«Sa' li kutan a'an tinb'oq chaq laj Eliakín,
laj k'anjel chiwu, a' li ralal laj Jilkías.
21Tintiqib' rik'in laab'aatal,
tinb'ak' li xsa' rik'in laak'aamal sa'
ut tinq'axtesi sa' ruq' laawankil.
A'anaq jun yuwa'b'ej cho'q reheb' laj Jerusalén
ut cho'q reheb' li ralal xk'ajol laj Judá.
22Tinq'axtesi sa' ruq' li xlaawil li xjunkab'al laj David:
wi a'an natehok, maajun chik taatz'apoq;
wi a'an natz'apok, maajun chik taatehoq.
23Tink'ojob' sa' li xwankil chi junajwa
jo' junaq klawx t'ojb'il sa' kawil tz'ak,
ut a'anaq li xyo'leb'aal xloq'al chixjunileb' li rech'alal.
24Rik'in a'an te'yo'oninq
chixjunileb' li wankeb' sa' rochoch li xyuwa',
jo' ajwi' eb' li ri xmam,
jo'aq li xt'uyleb'aal eb' li sek' ut eb' li uk'al.
25«Ab'anan sa' li kutan a'an -chan li Nimajwal Yos-,
taaq'unaaq li klawx a'in ut taa'isiiq sa' li kawil tz'ak,
ut chixjunil li k'a'aq re ru t'uyt'uuq chiru
taat'ane'q ut kok'putz' tkanaaq»”.