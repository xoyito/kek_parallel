SAL 114
Li relikeb' laj Israel aran Ejiipt
1Naq ke'elk eb' laj Israel aran Ejiipt,
naq ki'elk li xjunkab'al laj Jakob sa' jalanil tenamit,
2laj Judá kikanaak cho'q xloq'laj ochoch li Qaawa'
ut laj Israel kiwank cho'q x'awab'ejihom.
3Li palaw kiril ut ki'elelik,
li nima' Jordán kiq'ajk chirix.
4Eb' li tzuul ke'pisk'ok chanchaneb' li chib'aat,
ut eb' li kok' b'ool chanchaneb' li karneer.
5K'aru xak'ul, at palaw, naq yookat chi elelik,
k'a'ut naq nakatq'ajk chawix, at Jordán?
6K'a'ut naq nekexpisk'ok, ex tzuul,
chanchanex wi' li chib'aat?
Ut laa'ex kok' b'ool, k'a'ut naq nekex'eek'ank
chanchanex wi' li karneer?
7Chatsiksotq, at ruuchich'och', chiru li Qaawa',
chiru li rilob'aal li xYos laj Jakob!
8A'an naxjaltesi li saqoonak chi kaq'nab',
ut li nimla pek nakanaak chi yu'amha'.