JOB 9
Li xkab' xsumehom laj Job
1Naq kirab'i a'in, laj Job kixsume:
2Laa'in ninnaw chi us
naq chiru li Yos maajun junaq tiik xch'ool.
3Ani taaraj wech'ok rik'in,
us ta li Yos taapatz'oq jun milaq sut,
ab'an li winq maajun tixsume.
4Ani truuq tixkawu rib' chiru li Yos,
ut us taa'elq chiru li xchoxahil na'leb' li Qaawa'
jo'wi' chiru li xnimal xwankil?
5Naq li Yos najosq'o'k,
naxjal xna'ajeb' li tzuul ut naxt'aneb'
chi maajun naxk'e reetal.
6A'an naxchiq'le li ruuchich'och' sa' xna'aj
ut naxchiq'chiq'i eb' li roqechal.
7Naxye naq ink'a' chi'elq li saq'e
ut ink'a' te'lemtz'unq eb' li chahim.
8Rik'in xnimal xwankil kixhel li choxa
ut kixch'anab' eb' li xkawil oq li palaw.
9Kixyiib' chixjunileb' li chahim ut kixjunajiheb' chi ch'uutal:
li xnimal Tz'uqtz'un, li Oryón ut li Pléyades xk'ab'a'eb';
jo' ajwi' eb' li chahim li wankeb' sa' releb'l iq'.
10Kixb'aanu xninqal sachb'ach'oolej,
ut maajun naru xtawb'al ru ut rajlankileb'.
11Wi li Yos nanume'k chink'atq, ink'a' nawil ru;
naxmesesi rib' wik'in, ut ink'a' nink'e reetal.
12Wi naxchap junaq k'a'aq re ru,
ani tmaq'oq chiru?
Ani tyehoq re: “K'aru nakab'aanu?”.
13Ink'a' nach'anaak chi junpaat li xjosq'il li Yos;
rub'el roq neke'kanaak li palaw
ut eb' li neke'okenk chirix li Mama' Xul.
14Ma toja' ta chik laa'in tinruuq chi xkolb'al wib' chiru,
ut xsik'b'al li k'aru tinye re?
15Us ta maak'a' raj inmaak,
ink'a' raj tinnaw xsumenkil linYos;
ka'ajwi' truuq tinpatz' xtoq'ob'ankil wu.
16Wi ta tinb'oq chaq ut a'an tinxsume,
nink'oxla naq ink'a' raj tixk'e reetal li waatin.
17Tinxrahob'tesi raj rik'in jun kaqsut-iq',
ut tixnaab'alob'resi raj lintiq'ilal;
18ink'a' chik tixkanab' naq tk'ulunq raj inch'ool,
ut tinxnujob'resi raj chi rahilal.
19Li Yos q'axal kaw rib' chiwu,
ut wi ta tinb'oq chaq sa' raqleb'aal aatin,
ani truuq tixmin ru chi chalk?
20Us ta maak'a' raj inmaak ut tiik linch'ool,
a'an traqoq aatin sa' inb'een ut tixch'olob' linmaak.
21Maak'a' inmaak,
ab'an ink'a' nink'oxlak chirix li k'aru taak'ulmanq.
Ink'a' chik ninra linyu'am.
22Li Yos juntaq'eet naxsacheb'
li maak'a'eb' xmaak ut li tiikeb' xch'ool.
23Wi junaq rahilal naxk'am chaq li kamk chi junpaat,
A'an naxse'e xaq li xrahil xch'ooleb' li maak'a'eb' xmaak.
24Naxkanab' li ruuchich'och' sa' ruq'eb' laj maak,
ut naxtz'ap xsa'eb' ru laj raqol aatin.
A' li Yos nab'aanunk re a'an.
25Sa' junpaat nanume'k linkutan
chi ink'a' inyalom sahilal.
26Linyu'am naxik sa' junpaat jo' junaq jukub',
jo' junaq t'iw nat'ane'k sa' xb'een li xtzak.
27Wi tinyal inq'e xtz'eqb'al chirix inch'ool linrahilal
ut xk'utb'al naq sa sa' inch'ool,
28nachalk inxiw xb'aan chixjunil linrahilal,
xb'aan naq ninnaw
naq li Yos tixye naq wank inmaak.
29Ut wi A'an tixye naq wank inmaak,
k'a' chik aj e naq tintawasi wib'?
30Us ta tinch'ajoq rik'in chaab'il xab'on,
31ab'an li Yos tinxsub' sa' sulul,
ut a'atq ajwi' li waq' taayib'oq we.
32Li Yos maawa' junaq winq kama' laa'in.
Ink'a' truuq tinye re:
“Yo'o sa' raqleb'aal aatin”.
33Ani sa' li ruuchich'och' a'in
truuq taaraqoq aatin sa' inb'een laa'in ut sa' xb'een li Yos?
34Ma wank junaq truuq taa'isinq li tz'uum sa' ruq' li Yos
li naraj wi' inxib'esinkil?
35Toja' naq twaatina chi maak'a'aq inxiw,
xb'aan naq naweek'a naq maak'a' inmaak.