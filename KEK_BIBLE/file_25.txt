GN 25
Eb' li ralal xk'ajol laj Abrahán rik'in lix Keturá
(1 Kr 1,32-33)
1Laj Abrahán kixk'am wi' chik jun rixaqil, xKeturá xk'ab'a'. 2Ut a'an kiwank xkok'al: laj Simrán, laj Joksán, laj Medán, laj Madián, laj Isbak ut laj Súaj. 3Laj Joksán a'an xyuwa'eb' laj Sebá ut laj Dedán. Li ralaleb' laj Dedán a'aneb' laj Asur, laj Letús ut eb' laj Lewmí. 4Eb' li ralal xk'ajol laj Madián a'aneb' a'in: laj Efá, laj Efer, laj Enok, laj Abidá ut laj Eldahá. Chixjunileb' a'in a'aneb' chaq ralal xk'ajol laj Abrahán rik'in lix Keturá. 5Chixjunil li k'aru wank re laj Abrahán, a' laj Isahak ki'eechanink re. 6Ab'an eb' li ralal laj Abrahán rik'ineb' li rixaqil junch'ol chik kixk'eheb' xmaatan ut kixtaqlaheb' sa' li na'ajej na'elk wi' li saq'e, najt rik'in laj Isahak.
Xkamik laj Abrahán
7Chixjunil li xyu'am laj Abrahán a'an o'laju xb'eleek'aal (175) chihab'. 8Ki'elk xch'ool laj Abrahán ut kikamk chi ak tiix chi us ut ak xikenaq xhab', ut koxjunaji rib' rik'ineb' li xxe'toon. 9Eb' li ralal laj Isahak ut laj Ismael koxe'xmuq li xyuwa' sa' li ochoch pek wank Makpelá, chi xnub'ajlil li xch'och' laj Efrón, ralal laj Sójar aj Hit, sa' xjayal Mambré. 10Sa' li ch'och' li kixloq' rik'ineb' laj Hit kimuqe'k laj Abrahán rochb'een lix Sara li rixaqil. 11Chirix chik xkamik laj Abrahán, li Yos kirosob'tesi laj Isahak li ralal; ut laj Isahak kikanaak chi xk'atq li ha' “Li Yo'yo li na'ilok we” xk'ab'a'.
Eb' li ralal xk'ajol laj Ismael
(1 Kr 1,28-31)
12A'aneb' a'in li ralal xk'ajol laj Ismael, ralal laj Abrahán rik'in lix Agar aj Ejiipt, aj k'anjel chiru lix Sara. 13A'aneb' a'in xk'ab'a'eb' li ralal xk'ajol laj Ismael jo' chanru li xyo'lajikeb': laj Nebayot, a'an li xb'een ralal laj Ismael; chirix chik a'an: laj Kedar, laj Adbehel, laj Mibsán, 14laj Mismá, laj Dumá, laj Masá, 15laj Hadad, laj Temá, laj Jetur, laj Nafís ut laj Kedmá. 16A'aneb' a'in li ralal xk'ajol laj Ismael ut a'in ajwi' li xk'ab'a'eb' jo' chanru li xtenamiteb' ut li xna'ajeb': kab'laju chi xyuwa'ileb' tenamit, ak xteepal xteepal li junjunq.
17Chixjunil li xyu'am laj Ismael a'an wuqlaju xwuqk'aal (137) chihab'. Chirix chik a'an ki'elk xch'ool ut kikamk, koxjunaji rib' rik'ineb' li xxe'toon. 18Eb' li ralal xk'ajol ke'wank xch'och' chalen Abilá toj Sur, chi xk'atq Ejiipt, sa' xjayal Asur. Aran ke'kanaak, junpak'al li xna'ajeb' chixjunil li xkomoneb'.
Xyo'lajik laj Esaú ut laj Jakob
19A'an a'in resil eb' li ralal xk'ajol laj Isahak, ralal laj Abrahán. Laj Abrahán a'an xyuwa' laj Isahak. 20Ka'k'aal chihab' wank re laj Isahak naq kixk'am lix Rebeka cho'q rixaqil, a'an xrab'in laj Betuel aj Aram re Padán-Aram, ut ranab' laj Labán.
21Laj Isahak kitijok chiru li Qaawa' chirix li rixaqil xb'aan naq xma'al ixq; li Qaawa' kirab'i li xtij, ut lix Rebeka li rixaqil kikanaak sa' yu'am. 22Ab'an eb' li xk'uula'al neke'xpleeti rib' rik'in chaq li xna'. Ut a'an kixye: “Wi jo'ka'in li wank, k'a' aj e naq yo'yooqin?”, chan. Ut koho chi patz'ok rik'in li Qaawa'. 23Ut li Qaawa' kixye re: “Wiib' tenamit wankeb' chaq aawik'in, wiib' amaq' li te'xjek'i rib' naq te'yo'laaq. Li jun taanumtaaq xwankil sa' xb'een li jun chik, ut li asb'ej taak'anjelaq chiru li iitz'inb'ej”.
24Naq kitz'aqlok xkutankil li alank, kik'utunk naq luteb' li k'uula'al li wankeb' chaq rik'in lix Rebeka. 25Kiyo'laak li xb'een, q'an'is li xjolom, q'ol is chixjunil li rix, ut aj Esaú ke'xk'e cho'q xk'ab'a'. 26Moqon kiyo'laak li riitz'in, chapcho li xkux roq laj Esaú xb'aan, ut aj Jakob ke'xk'e cho'q xk'ab'a'. Oxk'aal (60) chihab' wank re laj Isahak naq ke'yo'laak eb' a'an.
Laj Esaú kixk'ayi li xb'eenil alalb'ejil
27Ke'k'iik eb' li xkok'al: laj Esaú kixtzol chi us li yohok ut nawulak chiru wank sa' k'aleb'aal; ab'an laj Jakob a'an jun li winq tuulan, li nawulak chiru wank sa' kab'l. 28Laj Isahak naxra laj Esaú xb'aan naq nawulak chiru xtzekankil li naxyo chaq; ut lix Rebeka naxra laj Jakob.
29Sa' jun kutan laj Jakob kixk'uub' xjuyb'il tzekemq. Naq kisutq'iik chaq laj Esaú sa' k'aleb'aal chi lub'tajenaq, 30kixye re laj Jakob: “Ab'i, k'e b'ayaq chinyal li xkaqal ru laatzekemq, xb'aan naq xinlub'k” (jo'kan naq aj Edom ajwi' kixk'ab'a'in laj Esaú). 31Kixye laj Jakob: “K'ayi we anaqwan laab'eenil alalb'ejil”. 32Kichaq'ok laj Esaú: “Kamk we. K'aru taa'ok wi' we linb'eenil alalb'ejil?”, chan. 33Kixye laj Jakob: “Ye we rik'in jurament anaqwan”.
Ut a'an kixye rik'in jurament ut kixk'ayi li xb'eenil alalb'ejil re laj Jakob. 34Toja' naq laj Jakob kixk'e xwa ut jun sek' chi juyb'il maxkenq' re laj Esaú, ut a'an kiwa'ak ki'uk'ak. Kixaqliik ut koho. Jo'ka'in naq laj Esaú kixtz'eqtaana li xb'eenil alalb'ejil.