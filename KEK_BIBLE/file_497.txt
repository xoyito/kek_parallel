SAL 19
Li xyoob'tesihom li Yos ut li xChaq'rab'
1Re li xjolomileb' laj b'ichanel. Xsaalm laj David.
2Li choxa naxye resil xloq'al li Qaawa',
chixjunil li wank taqe'q naxpuktesi li xninqal ru xb'aanuhom.
3Li kutan naxseeraq'i wulaj wulaj li xk'anjelahom li Yos,
ut li q'oqyink naxnumsi resil chi junelik.
4Us ta ink'a' neke'aatinak ut tik maak'a' neke'xye,
chi moko naru rab'inkil xyaab' xkuxeb',
5ab'an na'ab'imank resil junsut junrub'el choxa;
toj sa' xmaril li ruuchich'och' nawulak li raatin.
Sa' li choxa li Yos kixk'ojob' xmuheb'aal li saq'e:
6ut chanchan junaq b'eelomej li na'elk sa' xwarib'aal,
nasaho'k sa' xch'ool li saq'e naq na'elk chaq eq'la,
kama' junaq aj aanilanel li naxchap xb'e chi aanilak.
7Sa' xmaril li choxa wank li releb'aal
ut nokox'elq toj junpak'al chik:
maak'a' naru tixmuq rib' chiru li xtiqwal.
8Li xchaq'rab' li Qaawa' a'an tz'aqal re ru,
k'ajo' naq nak'ojob'ank ch'oolej;
li xtaqlahom li Qaawa' a'an yaal,
naxk'e xna'leb'eb' li tuulan.
9Li raatin li Qaawa' a'an tiik ut sahil ch'oolej;
li rajom li qaYos maak'a' reek',
a'an naxkutanob'resi li qana'leb'.
10Li roxloq'inkil li Qaawa' loq' ut maak'a' xmuxul,
xaqxo xwankil chi junelik.
Chixjunil li xchaq'rab' li Qaawa' a'an tz'aqal yaal,
wankeb' xloq'al ut xtiikilal,
11q'axal atawanb'ileb' ru chiru li oor,
chiru li oor q'axal chaab'il;
jwal ki'eb' chik chiru li xya'al kab',
chiru li na'elk chaq sa' rochoch li kab'.
12Jo'kan naq laj k'anjel chawu naxk'e xch'ool chirixeb',
k'ajo' rusil xpaab'ankil a'an!
13Ab'an ani ta naxnaw chixjunil linmaak?
Chakuy taxaq li ninmaakob'k wi',
chi ink'a' nink'e reetal.
14Chakol ajwi' laj k'anjel chawu chiru li q'etq'etil;
ink'a' taxaq chiwanq xwankil sa' inb'een.
Toja' naq maak'a'aq inq'usb'al
ut ink'a' tint'ane'q sa' li maa'usilal.
15Chawab'i taxaq li waatin ninye,
chiwulaq chawe chawu li k'aru nink'oxla,
at Qaawa', insaqoonakat ut aj kololat we.