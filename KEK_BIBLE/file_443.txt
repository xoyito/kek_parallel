JOB 7
1Li qayu'am arin sa' ruuchich'och'
kama' xyu'am junaq aj puub' li naxb'aanu li xk'anjel,
2kama' xyu'am junaq aj mun li naroyb'eni naq taachalq li q'oqyink;
jo'ko junaq aj k'anjel li naxjiq' xch'ool chirix li xtojb'al.
3Xinnumsi naab'al li q'oqyink ut li po
naq yookin chi royb'eninkil xraqik linrahilal,
ab'anan maak'a' aj e.
4Naq ninyoklaak, nanajto'k roq li q'oqyink;
ninb'alq'usi wib' toj nasaqewk
ut ninye: “Jo'q'e anchal taakutano'q?”.
Ut naq ninwakliik, ninye:
“Jo'q'e taa'ok li q'oqyink?”.
5Nujenaq chi motzo' lintib'el ut pat ru;
natehonk ut napojenk lintz'uumal.
6Linyu'am jwal kaw naxik jo' li b'atleb' noq',
ut maak'a' chik li woyb'enihom.
7Jultikaq aawe, at inYos,
jun apunk ajwi' linyu'am,
ut ink'a' chik tinyal xsahil linch'ool.
8Maa'ani chik taaril wu;
laa'at ajwi' tinaasik',
ab'an maak'a'aqin chik.
9Eb' li neke'kub'eek sa' li muqleb'aal kamenaq
chanchaneb' li choql nanume'k ut naha'o'k:
10ink'a' chik neke'wakliik chaq
ut ink'a' chik te'sutq'iiq sa' rochocheb'.
11Jo'kan naq ink'a' truuq tinkanab' aatinak.
Sa' linrahilal ut xyot'ik li waanm
tinte li linch'ool ut tintz'uyinq.
12K'a'ut naq nikinaak'aak'ale chi jo'kan?
Ma laa'in tab'i' li xtz'i'b'eetal xulil li palaw?
13Wan naq nink'oxla
naq sa' linch'aat tintaw xk'ojob'ankil linch'ool;
14ab'an us ta yokyookin, nikinaaxib'esi rik'in matk'
ut nakawoksi inxiw rik'in moy u.
15Q'axal us raj cho'q we li kamk chi yatz'b'il;
jwal us li kamk chiru chixjunil linrahilal.
16Ink'a' chik ninkuy,
ink'a' chik nawaj wank chi yo'yo.
Minaach'i'ch'i'i chik. Yal jun apunk ajwi' linyu'am.
17K'a' ta xaq ru li winq
naq q'axal nakak'e xwankil?
K'a' ta xaq ru junaq poyanam
naq wank aach'ool chirix?
18K'a'ut naq nak'aak'ale wulaj wulaj,
ut kok'aq xsa' nakatz'il rix?
19Jo'q'e taawisi laawu sa' inb'een,
ut tinaakanab' xnuq'b'al li xya'al we?
20Wi xinmaakob'k, k'aru xinb'aanu aawe laa'at,
at aj k'aak'alenel reheb' li poyanam?
K'a'ut naq nakak'ajtesi wu rik'in li ral laasimaj?
Ma yookin tab'i' chach'i'ch'i'inkil?
21K'a'ut naq ink'a' nasachk sa' laach'ool linmaak
ut taakuy li xinmaakob'k wi'?
Chi seeb' wanqin chi jiljo sa' ch'och':
tinaasik', ab'an ink'a' chik wanqin.