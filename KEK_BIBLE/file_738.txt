IS 59
Xnimankil ru li yot'b'ach'oolej
1Ink'a' teek'oxla naq li Qaawa' maak'a' chik xwankil chekolb'al,
chi moko tz'aptz'o ta li xxik cherab'inkil.
2A' leemaa'usilal laa'ex xnajtob'resink eere rik'in leeYos;
ut eemaak laa'ex naq A'an naxmuq li rilob'aal
ut ink'a' chik naraj eerab'inkil.
3Xb'aan naq nujenaq chi kik' leeruq'
ut k'ajo' li raaxiik' nekeb'aanu;
junes tik'ti' nekeye
ut yib' aj aatin wank chi xtz'uumal eere.
4Maajun napatz'ok li tiikilal sa' li raqleb'aal aatin,
chi moko wank li naraqok aatin rik'in sa' xyaalal;
kaw b'an xch'ooleb' li poyanam chirix li moko yaal ta
ut junelik yo'oon wankeb' chi xyeeb'al li tik'ti'.
Maa'usilal nasiyaak sa' xch'ooleb',
ut nayo'laak chaq li raaxiik'.
5Neke'xyoob' li lab'alil jo' namolb'ek li k'anti',
ut neke'k'uub'ank maa'usilal jo' xkemom x'am.
Ani taatzekanq re li mol a'an, taakamq;
ut wi taapuk'manq li mol a'an,
taayo'laaq k'anti' li nakamsink.
6Li xkemomeb' moko us ta re li aq'ej;
maa'ani naru xb'atb'al rib' rik'in li xk'uub'ahomeb'.
Li xb'aanuhomeb' a'an junes raaxiik',
ut li ruq'eb' junes rahob'tesink neke'xb'aanu.
7Neke'xseeb'a rib' chi xb'aanunkil li maa'usilal,
jo'wi' chi xkamsinkileb' li ras riitz'in li maak'a'eb' xmaak.
Ka'ajwi' li kamsink poyanam wank sa' xch'ooleb',
sachok ut rahilal neke'xkanab' b'arwi' neke'nume'k.
8Ink'a' neke'xnaw li xb'ehil li tuqtuukilal,
chi moko neke'xb'aanu li tiikilal;
neke'xjal ru li k'ulub'ej:
maajun sa' xyanqeb' li neke'taaqenk re li xb'eheb', toxtaw li tuqtuukil usilal.
9Xmaakeb' a'an naq xnajto'k qik'in li tiikilal
ut li kolb'a ib' moko nach' ta chik wank.
Xqoyb'eni li saqenk,
ut a' chik li aak'ab' wank arin;
xqayo'oni b'eek sa' li saqenk,
ut q'oqyink chik nokoonume'k wi'.
10Yal xqamayu aj chik ru li tz'ak naq xoob'eek,
chanchan tawi' naq ink'a' nokoo'ilok.
Xootichk'ok chi b'eek sa' wa'leb' jo' tawi' sa' aak'ab' wanko;
us ta kaweb' li qoq quq',
xoowank kama'eb' li kamenaq.
11Chiqajunilo xqajap qe jo' li tz'uqtz'un,
xooq'urnak jo' li mukuy;
xqoyb'eni li qakolb'al, ab'an ink'a' xk'ulunk;
xqayo'oni wank chi ach'ab'anb'il, ab'anan xnajto'k qik'in.
12Xb'aan naq xnumtaak li qaq'etq'etil chawu, at Qaawa',
ut a' li qamaak najitok qe chawu.
Wank sa' qach'ool li qaq'etb'a aatin
ut naqanaw chixjunil li xoomaakob'k wi'.
13Xqamajewa ut xqatz'eqtaana li Qaawa',
ink'a' xqaj xtaaqenkil li qaYos;
ka'ajwi' li maa'usilal ut li raaxiik' xqak'oxla xb'aanunkil,
ut junes b'alaq'ik x'alaak sa' qach'ool.
14Tz'eqtaananb'il chik li tiikilal,
ut maak'a' chik li tiikil ch'oolej sa' qayanq;
maab'ar chik nayeemank li yaal
ut li k'ulub'ej ramro li b'e re ok qik'in.
15Maajun chik nab'aanunk li yaal,
ut wi junaq xrisi rib' sa' li maa'usilal
namaq'e'k li k'aru wank re.
K'ajo' naq xchalk xjosq'il li Qaawa'
chi rilb'al naq maak'a' chik li k'ulub'ej.
16Xk'e reetal naq maajun natenq'ank reheb' li rahob'tesinb'ileb',
ut xsachk xch'ool chi rilb'al naq maajun na'okenk chirixeb'.
Toja' naq li Yos xq'axok u rik'in li xwankilal
ut a' ajwi' li xtiikilal xkuutunk re.
17Xk'e li tiikil ch'oolej cho'q koleb' ch'iich',
ut li kolb'a ib' cho'q xpunit ch'iich';
xtiqib' rib' rik'in li eeqajunk jo' junaq xjut-aq',
ut xk'e li xjosq'il chirix jo' xb'aatal.
18Li Qaawa' tixq'ajkamu li junjunq jo' chanru li xk'ulub':
tixrahob'tesiheb' laj rahob'tesinel
ut taa'eeqajunq sa' xb'eeneb' li xik' neke'ilok re,
sa' xb'eeneb' ajwi' li tenamit sutsuukeb' xb'aan li palaw.
19Chixjunileb' li poyanam chalen sa' releb'l saq'e toj sa' rokeb'l
te'xk'e xloq'al li Qaawa' naq te'ril li xwankil,
xb'aan naq taachalq jo' li xkawil oq li nima'
naq na'apuuk xb'aan li kawil iq'.
20Ab'an sa' li tzuul Sión taachalq jun aj Kolonel
cho'q reheb' li ralal xk'ajoleb' laj Jakob
li te'xyot' xch'ool ut te'xjal xk'a'uxl.
Li Qaawa' xyehok re a'in.
21“Ut laa'in tink'ojob' jun sumwank eerik'in -chan li Qaawa'-:
linmusiq' li xchalk sa' eeb'een
ut eb' li waatin li xink'e chi xtz'uumal eere,
maajaruj taasachq sa' leech'ool.
Wanqeb' junelik sa' leere, sa' reheb' leeralal eek'ajol,
ut sa' reheb' li chaaleleb' moqon,
chalen anaqwan toj chi junelik”.