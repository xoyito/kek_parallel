PR 28
1Li ink'a' us xna'leb' na'elelik,
us ta maajun na'aanilasink re;
ab'an li tiik xch'ool maak'a' naxxiwa,
jo' li kaqkoj.
2Naq nanumtaak li q'etok chaq'rab' sa' li tenamit,
neke'numtaak ajwi' laj jolominel;
ab'an, wi li awab'ej wank xna'leb',
li tenamit nak'ojlaak xch'ool ut kaw rib'.
3Li neb'a' li naxtawasi li rech neb'a'il,
a'an chanchan li kawil hab' nasachok li awimq.
4Li naxtz'eqtaana li chaq'rab'
nasaho'k xch'ool chirixeb' li ink'a' useb' xna'leb';
ab'an li tiik xch'ool
xik' narileb'.
5Eb' li ink'a' useb' xna'leb' ink'a' neke'xtaw ru li tiikilal;
ab'an li neke'xsik' li Qaawa', neke'xtaw ru chixjunil.
6Jwal us li neb'a' tiik xch'ool,
chiru li b'ihom aj b'alaq'.
7Li naxpaab' xchaq'rab' li Yos, a'an wank xna'leb';
ab'an li wank chi jo'maajo', a'an xxutaan li xyuwa'.
8Li nak'ehok tumin chi to' ut terto li ral naxpatz',
a'an nab'ihomo'k;
ab'an li k'aru naxtamresi,
tkanaaq cho'q re li na'uxtaanank ru li neb'a'.
9Li ink'a' naxpaab' xchaq'rab' li Qaawa',
ink'a' ajwi' nak'ule'k li xtij xb'aan li Yos.
10Li nak'amok reheb' li chaab'ileb' xch'ool chi maakob'k,
a'an ajwi' taat'ane'q sa' li xmaa'usilal.
Ab'an eb' li tiikeb' ru xyu'am
te'q'ajkamuuq chi chaab'il.
11Li b'ihom naxk'oxla naq wank xna'leb';
ab'an li neb'a' ut tiik xch'ool tixye ani li winq a'an.
12Naq li tiik xch'ool naxaqab'aak xwankil,
nawank ninq'ehik;
ab'an naq neke'numtaak li ink'a' useb' xna'leb',
chixjunileb' neke'xmuq rib' xb'aaneb' xxiw.
13Li naxmuq li xmaak, maajaruj tox'usaaq;
a'ut li naxxooto xmaak ut ink'a' chik naxb'aanu,
kuyb'ilaq li xmaak.
14Li Yos narosob'tesi li napaab'ank chiru;
ab'an li nakawuuk xch'ool sa' li maak, ra tixk'ul.
15Jo' li kaqkoj naxjap re ut li tz'uqtz'un naxt'upi li xtzak,
jo'kan naxb'aanu li maak'a' xna'leb' chi awab'ejink sa' xb'eeneb' li neb'a'.
16Naq na'awab'ejink li ink'a' us xna'leb',
nanumtaak li rahilal;
ab'an li awab'ej li ink'a' narataw ru li b'ihomal,
taanajto'q roq li xyu'am.
17Meetenq'a li xkamsi ras riitz'in;
a'an ink'a' taach'anaaq chi kamsink toj reetal sa' li xkamik.
18Li winq tiik xch'ool, taakole'q;
a'ut li ink'a' us xna'leb', taasache'q ru.
19Li naxk'anjela li xch'och', yo'oon xtzekemq taawanq;
a'ut li yal narahink, sa' neb'a'il tox'oso'q.
20Li tiik xch'ool, naab'aleb' neke'osob'tesink re;
a'ut li nab'ihomo'k chi junpaat, toxtoj rix li xmaak.
21Moko us ta xtiib'aleb' ru li poyanam;
wankeb' li neke'xb'aanu a'in yal xb'aan junwa'al chi wa.
22Li pix aj winq narataw b'ihomo'k chi junpaat,
ut ink'a' naxnaw naq sa' neb'a'il tox'oso'q.
23Li naq'usuk chi yaal,
sa' jun kutan q'axal chik taak'ehe'q xloq'al
chiru li naxye q'unil aatin,
ab'anan yal sa' b'alaq'.
24Li narelq'a k'a'aq ru re li xna' xyuwa' ut naxye naq moko maak ta,
a'an xkomoneb' li maa'us aj winq.
25Li naxrahi ru li tumin, nayoob'ank raaxiik';
ab'an li k'ojk'o xch'ool rik'in li Qaawa', us taa'elq.
26Li naxkawu xch'ool xjunes rib',
a'an maak'a' xna'leb';
ab'an li nab'eresiik xyu'am xb'aan li chaab'il na'leb',
a'an tixkol rib'.
27Li naruxtaanaheb' li neb'a', maak'a' taalajq chiru;
ab'an li ink'a' naxtenq'aheb', naab'al li majewaak tixk'ul.
28Naq na'awab'ejink li ink'a' us xna'leb',
chixjunileb' neke'xmuq rib' xb'aaneb' xxiw;
ab'an naq nach'anaak chi awab'ejink,
sa chik wankeb' li tiikeb' xch'ool.