SAL 98
Jun ak' b'ich cho'q re li xRey li ruuchich'och'
1Saalm.
B'ichahomaq junaq ak' b'ich cho'q re li Qaawa',
xb'aan naq xb'aanu sachb'ach'oolej.
Xq'axok u rik'in xnimal xwankil,
rik'in xwankilal li xloq'laj uq'.
2Li Qaawa' xk'ut rib' cho'q aj kolonel,
ut xk'utb'esi li xtiikilal xch'ool
chiruheb' chixjunil li tenamit.
3Ink'a' xsachk sa' xch'ool li xrahom ut li xchaab'ilal
rik'ineb' li ralal xk'ajol laj Israel.
Toj sa' xmaril li ruuchich'och'
xe'ril li xkolom ut li xrahom li qaYos.
4Cheyaab'a xk'ab'a' li Qaawa' junsut junrub'el choxa;
chexb'ichanq, chexwajb'aq ut chisaho'q sa' eech'ool!
5Chenimaaq ru li Qaawa' rik'in aarp
jo'wi' rik'in chixjunileb' li loq'laj wajb'.
6Rik'inatq xyaab' li xolb' ut li tronpeet
cheloq'oni ru li Qaawa' li qaRey.
7Chipumb'aq xyaab' li palaw ut chixjunil li wank chisa',
chi'eek'anq li ruuchich'och' ut chixjunileb' li wankatqeb' chiru.
8Che'xpoq'poq'i li ruq' eb' li nima',
wotz che'b'ichanq eb' li tzuul
9chiru li Qaawa' xb'aan naq chalk re:
chalk re chi raqok aatin sa' xb'een li ruuchich'och'!
Tixjolomi li choxach'och' sa' tiikilal
ut tixb'eresi chixjunileb' li tenamit
jo' chanru xchaab'ilal li xch'ool.