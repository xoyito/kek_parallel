PR 24
- 19 -
1Maarahi ruheb' li ink'a' useb' xna'leb',
chi moko taawochb'eeniheb',
2xb'aan naq junes rahilal neke'xk'oxla xb'aanunkil,
ut junes chirix xb'aanunkil raaxiik' neke'aatinak.
- 20 -
3Rik'in chaab'il na'leb' na'uxk li kab'lak
ut rik'in seeb'al k'a'uxl nak'ehe'k li rub'elankil.
4Rik'in naab'al li nawom na'uutz'u'ujiik xsa' li rochoch,
jo' ajwi' nanujak rik'in li k'a'aq re ru terto xtz'aq ut jwal ch'ina'us rilb'al.
- 21 -
5Jwal us li winq wank xna'leb' chiru li kaw rib';
ut q'axal loq' li seeb' xk'a'uxl chiru li nim xwankil.
6Xb'aan naq li yalok, us na'elk naq k'oxlanb'il chi us,
ut ani taaraj q'axok u, tento xb'enwa taak'ehe'q xna'leb'.
- 22 -
7Li maak'a' xna'leb' ink'a' naxnaw k'aru tixye sa' li raqleb'aal aatin,
xb'aan naq maak'a' li chaab'il na'leb' rik'in.
- 23 -
8Li junes maa'usilal naxk'oxla,
aj sik'ol ch'a'ajkilal nayeemank re.
9Li jip junes xb'aanunkil li maak naxk'oxla,
ut eb' li poyanam xik' neke'ril laj hob'onel.
- 24 -
10Li nach'inank xch'ool naq wank sa' ch'a'ajkilal,
naraj naxye naq moko kaw ta xch'ool.
- 25 -
11Kol li xteneb'aak kamk sa' xb'een,
ut ach'ab' li ak ok re xkamsinkil.
12Us ta taaye: “Maak'a' ninnaw chirix a'an”,
li Yos li natz'ilok rix li ch'oolej naxtaw xyaalal;
Li na'ilok re laawaanm tixnaw a'an
ut tixtoj jo' chanru li xb'aanuhom li junjunq.
- 26 -
13At walal ink'ajol, chawuk'aq li xya'al kab' sa' li xsok,
xb'aan naq jwal sa li xki'al.
14Jo'kanaq xsahil cho'q aawe li chaab'il na'leb'.
Wi nakataw, sa tatwanq ut taatz'aqloq ru laawoyb'enihom.
- 27 -
15At yib'ru aana'leb', maak'uub' rahilal re li tiik xch'ool,
ut maajuk' li xjunkab'al nahilank wi'.
16Us ta wuqub' sut nat'ane'k li tiik xch'ool,
ab'an nawakliik wi' chik;
a'ut li ink'a' useb' xna'leb', ra toxe'oso'q wi'.
- 28 -
17Matsaho'k naq taat'ane'q li xik' na'ilok aawe,
chi moko tatninq'ehiq xb'aan li xrahilal.
18Mare anchal li Qaawa' moko taawulaq ta chiru rilb'al a'an,
ut sa' aab'een chik taachalq li xjosq'il.
- 29 -
19Matjosq'o'k xb'aaneb' li ink'a' useb' xna'leb',
chi moko charahi ru li xmaa'usilaleb'.
20Xb'aan naq li ink'a' useb' xch'ool,
ra toxe'oso'q wi',
ut sa' junpaat te'oso'q
jo' naq nachupk junaq saqenk.
- 30 -
21At walal ink'ajol, chawoxloq'i li Yos ut li awab'ej,
ut maajunaji aawib' rik'ineb' laj q'etol aatin,
22xb'aan naq te'oso'q chi junpaat,
ut maajun nanawok re li rahilal taak'ehe'q sa' xb'eeneb' xb'aan li Qaawa' ut li awab'ej.
IV. WANKEB' CHIK XKOMON LI XYEHOMEB' LI WANKEB' XNA'LEB' (24,23-34)
23Eb' li aatin a'in yeeb'il ajwi' xb'aaneb' li wankeb' xna'leb':
Moko us ta xtiib'al ru eb' li poyanam sa' li raqleb'aal aatin.
24Li naxye re laj maak: “Laa'at maak'a' aamaak”, cha'aq,
majewanb'ilaq xb'aaneb' li poyanam
ut tz'eqtaananb'ilaq xb'aaneb' li tenamit.
25A'ut li naraqok aatin sa' xb'een laj maak,
sa ilb'ilaq ut osob'tesinb'ilaq xb'aaneb' li tenamit.
26Li nasumenk sa' xyaalal,
chanchan li nak'ehok sahil ch'oolej.
27Kawresi laak'anjel chirix kab'l ut ch'oolani laak'aleb'aal;
ut moqon chik taayiib' laawochoch.
28Maaye tik'ti' chi moko q'ab'anb'il aatin
chirix laawas aawiitz'in.
29Maaye: “Tweeqaju li rahilal
jo' li x'uxmank we”.
30Sa' jun kutan xinnume'k chaq
sa' li xk'aleb'aal ut li rawimq uub' li maak'a' xna'leb' ut aj q'em.
31Ut xwil naq nujenaq chi k'ix li xk'aleb'aal,
naab'al li pajl sa' li awimq,
jo' ajwi' ak xe't'anje'k li pek sutsu wi' li na'ajej.
32Naq xwil a'an, xink'uula sa' inch'ool;
xink'oxla rix ut xintaw inna'leb':
33Wi tatwark b'ayaq
malaj tathilanq ut taamoq'ob' aawib',
34tat-oso'q sa' xnimal neb'a'il;
ut taachalq li we'ej sa' aab'een jo' naq nachalk junaq aj elq'.