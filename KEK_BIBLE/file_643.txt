PR 15
1Li nasumenk rik'in q'unil aatin, naxkotz li josq'il;
a'ut li nasumenk sa' josq'il, naxnimob'resi li ch'a'ajkilal.
2Naq na'aatinak li wank xna'leb',
naxpuktesi li xnimal xk'a'uxl;
a'ut li raatin li ink'a' us xch'ool,
a'an yal memil.
3Li Qaawa' wank yalaq b'ar
ut narileb' li chaab'il ut li ink'a' useb' xch'ool.
4Li q'unil aatin, a'an chanchan li che' re li yu'am;
a'ut li b'alaq'il aatin narahob'tesink ch'oolej.
5Li maak'a' xna'leb' naxtz'eqtaana li xtijb'al xb'aan li xyuwa';
a'ut li wank xna'leb' naxk'e sa' xch'ool li xq'usb'al.
6Sa' rochoch li tiik xch'ool k'ajo' li chaab'il eechej;
a'ut li ink'a' us xna'leb' maak'a' aj e li k'aru nareechani.
7Naq na'aatinak li wank xna'leb', naxpuktesi li xnawom;
a'ut li maak'a'eb' xna'leb' moko jo'kan ta neke'xb'aanu.
8Li Qaawa' xik' naril li xmayejeb' li ink'a' useb' xch'ool;
ab'an naxk'ul chi anchal xch'ool li xtijeb' li chaab'ileb' xyu'am.
9Li Qaawa' ink'a' naxk'ul ru li xyu'ameb' laj maak,
ab'anan naxra li chaab'ileb' xyu'am.
10Li naxkanab' li chaab'il b'e taak'ajtesiiq ru;
li naxtz'eqtaana li xq'usb'al, tixtaw li kamk.
11Wi li Qaawa' naxnaw k'aru wank sa' li xna'ajeb' li kamenaq,
ma toja' ta chik sa' li qak'a'uxl?
12Li q'etq'et ink'a' naxra li naq'usuk re,
chi moko nawulak chiru wank rik'ineb' li chaab'ileb' xna'leb'.
13Li sahil ch'oolej ut li rahil ch'oolej
nak'utunk chi xnaq' uhej.
14Li seeb' xk'a'uxl naxsik' li chaab'il na'leb';
a'ut li jip junes memil na'leb' naxsik'.
15Li ra sa' xch'ool chixjunil li kutan ink'a' us cho'q re;
a'ut cho'q re li sa sa' xch'ool, chanchan junelik ninq'e.
16Jwal us li wank sa' neb'a'il ut roxloq'inkil li Qaawa'
chiru li wank sa' b'ihomal ut ch'a'ajkilal.
17Q'axal us li tiwok ichaj rik'in sahil ch'oolej
chiru xtzekankil xtib'el wakax rik'in xik'il uuchink.
18Li ani ch'inpo' nayoob'ank ch'a'ajkilal;
a'ut li wank xkuyum naxch'anab' li raaxiik'.
19Li yu'amej cho'q re laj q'em, a'an chanchan k'ix ru;
ut cho'q re li tiik xch'ool, a'an chanchan li nimb'e.
20Li alalb'ej li wank xna'leb' naxk'e xsahil xch'ool li xna' xyuwa';
a'ut li kaw xjolom naxtz'eqtaanaheb'.
21Li maak'a' xna'leb' nasaho'k xch'ool rik'in li xmemil;
a'ut li tiik xch'ool nawank sa' tiikilal.
22Maajun k'anjel nach'olaak naq maak'a' k'uub'ank.
Us na'elk li k'aru k'uub'k'u xb'aan naab'aleb' aj k'ehol na'leb'.
23K'ajo' sahilal naq na'uxk aatinak sa' q'unil aatin;
ut jwal us wi' chik wi na'uxk sa' xhonalil.
24Li xb'ehil li yu'am taqe'q naxik,
ut naxkol li tiik xch'ool chiru li kamk.
25Li Qaawa' naxjuk' li xjunkab'al li q'etq'et,
ab'an naxk'aak'ale li xch'och' li xmalka'an.
26Li Qaawa' xik' naril li xk'uub'ahom li ink'a' us xch'ool,
ab'an nawulak chiru li q'unil aatin.
27Li narataw b'ihomo'k naxsach li xjunkab'lal;
ab'an li ink'a' naraj tuminaak ru najtaq roq li xyu'am.
28Li tiik xch'ool toj naxk'oxla rix li aatin naxye;
a'ut li ink'a' us xna'leb' k'ajo' li yib' aj aatin naxye.
29Li Qaawa' najt wank rik'ineb' li ink'a' useb' xna'leb';
ab'an naxk'ulub'a li xtijeb' li tiikeb' xch'ool.
30Li se'se' na'ilok naxk'e sahil ch'oolej,
ut li chaab'il esilal nak'ehok kawil ch'oolej.
31Li naxpaab' li q'use'k chirix li yu'am
taawanq xna'aj sa' xyanqeb' li wankeb' xna'leb'.
32Li ink'a' naraj q'use'k, ink'a' naxra rib';
a'ut li naxk'e sa' xch'ool li xq'usb'al, naxtaw xna'leb'.
33Roxloq'inkil li Qaawa' nak'ehok chaab'il na'leb'.
Ani taaraj taak'ehe'q xloq'al, tkub'si xb'enwa li xwankil.