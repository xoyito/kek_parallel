PR 31
VII. XYEHOM LAJ LEMUEL (31,1-9)
1A'an a'in li raatin laj Lemuel, awab'ej re Masá, li kitzole'k wi' xb'aan li xna':
2At walal ink'ajol, li xatyo'laak wik'in,
xsumenkilat lintij chiru li Yos,
k'aru tinye aawe?
3Maakaanob'resi aawu xb'aaneb' li ixq
xb'aan naq xb'aaneb' a'an naab'aleb' li awab'ej xe'sachk xna'leb'.
4At Lemuel, moko us ta naq eb' li awab'ej te'kalaaq
chi moko naq li xjolomileb' li tenamit te'ruk' li ha' nakaltesink,
5xb'aan naq wi neke'kalaak,
nasachk li chaq'rab' sa' xch'ooleb' ut ink'a' chik neke'xkol li neb'a'.
6K'e li ha' nakaltesink reheb' li ra sa' xch'ooleb' ut kamkeb' re.
7Uk'aqeb'; chi jo'kan taasachq sa' xch'ooleb' li neb'a'il ut li rahilal yookeb' chi xk'ulb'al.
8Chat-aatinaq chirixeb' li ink'a' naru te'xkol rib' xjuneseb'
ut chakoleb' li maajun na'aatinak chirixeb'.
9Aatinan chirixeb' ut raqon aatin sa' xb'eeneb' rik'in tiikilal;
chakoleb' li neb'a' ut li kub'enaqeb' xwankil.
VIII. LI IXQ CHAAB'IL XNA'LEB' (31,10-31)
10Jwal ch'a'aj xtawb'al junaq ixq chaab'il xna'leb';
q'axal loq' wi' chik chiru li lemtz'il q'ol.
11Li xsum'aatin, k'ojk'o xch'ool rik'in a'an,
xb'aan naq maajun wa taaneb'a'o'q.
12Li ixq a'an naxb'aanu li us cho'q re li xsum'aatin,
rajlal kutan, chiru chixjunil li xyu'am.
13Naxsik' li tuuxnoq' ut li liin,
ut chi anchal xch'ool natz'uluk.
14Chanchan wi' xjukub' laj yakonel,
li najt naxk'am chaq li chaab'il eechej.
15Toj hik'ho nawakliik ut naxk'eheb' chi wa'ak li xkok'al,
ut naxjek'i xk'anjeleb' li xmoos ixq.
16Naxsik' ut naxloq' jun siiraq li ch'och',
ut rik'in li xtumin naraw li x'uub'.
17Chi anchal xch'ool na'ok chi k'anjelak,
xb'aan naq q'axal kaw rib'.
18Naril chi us li xk'anjel re naq us taa'elq,
ut ink'a' nahilank chi k'anjelak chiru q'oqyink.
19Naxq'in li xnoq' rik'ineb' li ruq';
naxkem ut naxb'ojeb' li xb'aatal.
20Junelik naxtenq'aheb' li neb'a'
ut narileb' li wankeb' sa' rajb'al ru.
21Ink'a' nak'oxlak chirix li ke,
xb'aan naq ka'taheb' li raq' chixjunileb' sa' li xjunkab'al.
22A'an ajwi' naxkem li risb'
ut naxtiqib' rib' rik'in chaab'il t'ikr.
23Li xsum'aatin jwal nawno ru sa' li tenamit,
naq nak'ojlaak sa' xyanqeb' li cheekel winq.
24Nakemok aq'ej ut k'aamal sa',
ut naxk'ayi reheb' laj yakonel.
25Naxtiqib' rib' rik'in loq'al ut kawilal,
ut ink'a' nak'oxlak chirix li kutan chaalel.
26Na'aatinak junes rik'in chaab'il na'leb',
ut naxtijeb' li xkok'al rik'in rahok.
27Naxch'oolaniheb' li wankeb' sa' rochoch,
ut ink'a' naxtzeka li k'aru ink'a' xk'anjela.
28Usilaatinanb'il xb'aaneb' li ralal xk'ajol,
ut li xsum'aatin naxk'e xloq'al ut naxye re:
29“Naab'aleb' li ixq chaab'ileb' xch'ool,
ab'an laa'at li q'axal chaab'il chiru chixjunileb', chan.
30Li chaab'ilal nab'alaq'ik
ut li ch'ina'usal yal nanume'k;
ab'an li ixq li naroxloq'i li Qaawa',
a'an xk'ulub' xk'eeb'al xloq'al.
31K'ehomaq xloq'al li k'anjel naxb'aanu,
ut chisaho'q xch'ool chixjunileb' sa' li tenamit rik'in li xb'aanuhom.