SAL 140
Chinaakol chiru li ink'a' us xna'leb'
1Re li xjolomileb' laj b'ichanel. Xsaalm laj David.
2At Qaawa', chinaakol taxaq chiru li ink'a' us xna'leb';
chinaawisi taxaq sa' ruq'eb' li q'axal josq'eb',
3eb' li junes maa'usilal neke'xk'uub' sa' xch'ooleb'
ut junelik raaxiik' neke'xyoob' rajlal kutan.
4Seeb'eb' li ru'uj raq' chi tik'ti'ik kama'eb' li k'anti';
wank xmay li ikb'olay sa' xtz'uumal reheb'.
5At Qaawa', chinaawisi taxaq sa' ruq' li ink'a' us xch'ool,
chinaakol taxaq chiruheb' li q'axal josq'eb',
eb' li yookeb' xk'uub'ankil chanru tint'ane'q.
6Eb' li q'etq'et xe'xk'e xra'aleb' sa' linb'e,
xe'xmuq xch'imb'eb' rub'el li woq
ut yookeb' chi royb'eninkil inkanb'al chire linb'e.
7Xinye sa' inch'ool re li Qaawa': “Laa'at linYos.
At inNa' at inYuwa', chawab'i taxaq xyaab' inkux.
8At Qaawa', at inNimajwal Yos, laa'at laj Kolol we li q'axal kaw rib',
laa'at li xkoleb' linjolom sa' xq'ehil li yalok.
9At Qaawa', maak'e taxaq re laj maak
chi xb'aanunkil li x'alaak sa' xch'ool;
ink'a' taxaq chitz'aqloq ru li xk'uub'ahom”.
10Ink'a' taxaq che'numtaaq sa' inb'een eb' li neke'sutuk we;
a' taxaq li xmaa'usilal li raatineb' chisachoq reheb'.
11Chichalq ta lochlookil ru xam sa' xb'eeneb',
ut che'sub'e'q ta sa' xchamal li jul
b'arwi' ink'a' chik te'ruuq chi wakliik.
12Ink'a' chik chixtaw xna'aj laj q'ab'anel sa' ruuchich'och';
a' ta li rahilal chinaq sa' xb'een laj yoob'anel raaxiik',
ut a'an chisachoq re.
13Laa'in ninnaw naq li Qaawa' naraqok aatin chirix li kub'enaq xwankil
ut naxkol li neb'a' sa' xkutankil li raqb'a aatin.
14Jo'kan naq li tiikeb' xch'ool te'yoxinq chawu
ut eb' li chaab'ileb' xyu'am te'wanq chawu chi junelik.