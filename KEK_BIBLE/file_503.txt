SAL 25
Tijok sa' li rahilal
1Xsaalm laj David.
At Qaawa', ninq'axtesi aawe linch'ool,
2aawe laa'at, at inNa' at inYuwa'.
Aawik'in kaw linch'ool;
mik'ute'k taxaq inxutaan
chi moko che'numtaaq sa' inb'een eb' li xik' neke'ilok we!
3Maak'a' xk'utb'al xxutaan li kaw xch'ool aawik'in,
ka' aj b'an wi' cho'q re li nab'alaq'ink chi maak'a' xyaalal.
4At Qaawa', chak'ut taxaq chiwu laab'e,
chinaatzol sa' chixjunil laachaq'rab'.
5K'amin chi xnawb'al li yaal ut chinaatzol,
xb'aan naq laa'at linYos ut laj Kolol we;
aawik'in k'ojk'o li waanm chi junelik.
6Chijultiko'q taxaq aawe, at Qaawa', laawusilal
jo' ajwi' laarahom li wank chi junelik.
7Ink'a' taxaq chiwanq linmaak sa' laawaanm
jo'wi' li ink'a' us li kinb'aanu sa' linsaajilal.
Chinnaq sa' aach'ool xb'aan laawuxtaan,
jo' chanru xnimal laarahom, at Qaawa'.
8Chaab'il ut tiik xch'ool li Qaawa':
jo'kan naq naxk'ut li b'e chiruheb' laj maak.
9Naxb'eresi li tuulan sa' xb'ehil li tiikil ch'oolej,
ut naxk'ut li xb'e chiruheb' li neb'a'.
10Chixjunil li xb'e li Qaawa' a'an rahok ut yaal
cho'q reheb' li neke'paab'ank re li xsumwank ut li xchaq'rab'.
11Sa' xk'ab'a' xnimal aarahom
chinaakuy, at Qaawa', xb'aan naq q'axal nim linmaak.
12Ma wank junaq napaab'ank re li Qaawa'?
A' ajwi' li Yos taak'utuq chiru li b'e tento tixk'am.
13Chi jo'kan sahaq sa' xch'ool chi junelik,
ut eb' li ralal xk'ajol te'reechani li ruuchich'och'.
14Li Qaawa' a'an ramiiw eb' li neke'paab'ank re,
jo'wi' naxk'e chi xnaweb' li xloq'laj sumwank.
15Li wilob'aal wank rik'in li Qaawa',
a'an taa'isinq re li woq sa' li ra'al.
16Chinaawil taxaq ut chawuxtaana wu,
xb'aan naq xinkanaak injunes ut q'axal toq'ob' wu.
17Chakotz taxaq xyot'ik li waanm
ut chinaawisi sa' li rahil ch'oolej wankin wi'.
18Chawil taxaq xtoq'ob'aal wu ut linch'a'ajkilal,
chakuy chasach chixjunil linmaak.
19Chak'e reetal, k'ajo' xk'ihaleb' li xik' neke'ilok we;
k'ajo' xik'al nikine'ril.
20Chak'aak'ale linyu'am ut chinaakol;
minkanaak sa' xutaan naq ninmuhenk aawik'in.
21Li xsaqal ru li waanm ut li tiikilal che'k'aak'alenq we,
xb'aan naq kaw linch'ool aawik'in, at Qaawa'.
22At inYos,
chakoleb' taxaq laj Israel chiru chixjunil li rahilal wankeb' wi'.