PR 22
1Jwal us naq nawnooq laachaab'ilal
chiru naq wank aab'ihomal;
q'axal us wi' chik li loq'al
chiru li oor ut li plaat.
2Li b'ihom ut li neb'a' juntaq'eeteb':
yoob'tesinb'ileb' xb'aan li Yos xkab'ichaleb'.
3Li wank xna'leb' ink'a' naxch'ik rib' sa' li raaxiik' naq naril;
ab'an li maak'a' xk'a'uxl tiik naxik ut naxk'ul li rahilal.
4Li naxkub'si rib' ut naroxloq'i li Qaawa'
naq'ajkamuuk rik'in b'ihomal, loq'al ut yu'am.
5Li ink'a' us xna'leb' naxtaw k'ix ut ra'al sa' li xb'e;
ab'an li naxkol li xyu'am ink'a' naxk'ul chi jo'kan.
6K'e xna'leb'eb' li kok' poyanam
naq toj saajeb';
ut naq toxe'tixq,
ink'a' taasachq sa' xch'ooleb'.
7Li b'ihom nanumtaak sa' xb'een li neb'a';
ut li wank xto' tumin nakanaak cho'q xmoos li nak'ehok tumin chi to'.
8Li nab'aanunk maa'usilal, tixk'ul rahilal,
xb'aan naq li xwankilal taasache'q ru ut taa'oso'q.
9Osob'tesinb'ilaq li na'uxtaanank u,
xb'aan naq naxwotz li xtzekemq rik'ineb' li neb'a'.
10Isi aawik'in laj yoob'anel ch'a'ajkilal,
ut taaraqe'q li wech'ij ib' ut li raaxiik'.
11Li chaab'il xch'ool ut yaal na'aatinak,
a'an nakanaak cho'q ramiiw li awab'ej.
12Li Qaawa' naxk'aak'ale ut naxkol li chaab'il xna'leb',
ut naxk'ut xxutaan laj tik'ti'.
13Naq laj q'em ink'a' naraj k'anjelak, naxye:
“Wank jun kaqkoj sa' b'e ut naru ninxkamsi”, chan.
14Li naxch'ik rib' rik'in laj yumb'eet,
a'an jo' li t'ane'k sa' siwan:
aran neke'oso'k li neke'tz'eqtaanank re li Qaawa'.
15Ak reheb' li saaj poyanam
naq maak'a' xna'leb'eb';
ab'anan li xrapb'aleb' chi tz'uum
nab'aanunk naq te'xtaw b'ayaq.
16Li narahob'tesink re li neb'a' re naq taab'ihomo'q,
jo' ajwi' li nasihink re li b'ihom,
toxneb'a'o'q.
III. XYEHOMEB' LI WANKEB' XNA'LEB' (22,17—24,22)
17Ab'i ut k'e reetal li neke'xye li wankeb' xna'leb';
k'e aach'ool chi rab'inkil linnawom.
18Wi taak'uula sa' laach'ool li xyehomeb'
ut junelik wanq sa' xtz'uumal aawe,
q'axal taasaho'q sa' laach'ool.
19Sa' li kutan a'in ok we chi xyeeb'al aawe chixjunil a'an
re naq k'ojk'ooq laach'ool rik'in li Qaawa'.
20Anaqwan xintz'iib'a lajeeb' xka'k'aal li chaab'il k'a'uxl,
b'arwi' wank li chaab'il na'leb' ut nawom,
21re naq taanaw chi tz'aqal li yaal
ut tatruhanq xch'olob'ankil chiru li taapatz'oq aawik'in.
- 1 -
22Maawelq'a li k'aru re li neb'a'
yal xb'aan naq neb'a',
chi moko chateneb' maak
sa' xb'een li toq'ob'aal ru, sa' li raqleb'aal aatin.
23Xb'aan naq li Qaawa' taakoloq re,
ut tixsach ruheb' li xe'rahob'tesink re.
- 2 -
24Maak'am aawib' sa' amiiwil rik'in li josq' aj winq,
chi moko chawochb'eeni li ch'i'ch'i' re.
25Mare anchal taatzol aawe rik'in
ut taak'e aawib' sa' ch'a'ajkilal.
- 3 -
26Maayeechi'i aawib' chi xtojb'al jalan aj k'as,
27xb'aan naq wi maak'a' k'aru taatoj wi',
tate'xkanab' sa' b'e.
- 4 -
28Maajal xna'aj li nub'ajl
xaqab'anb'il xb'aaneb' laaxe'toon.
- 5 -
29Li naxk'e xch'ool sa' li xk'anjel,
taak'anjelaq chiruheb' awab'ej
ut ink'a' chiruheb' yalaq aniheb'.