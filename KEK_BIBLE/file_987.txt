LK 14
Kik'irtasiik jun li winq puch sa' sábado
1Sa' jun li sábado koho li Jesus chi wa'ak sa' rochoch jun reheb' li xb'eenileb' laj Pariseey, ut eb' a'an yookeb' chi xk'aak'alenkil. 2Wank aran jun li winq puch, xaqxo chiru. 3Toja' naq ki'ok chi aatinak li Jesus ut kixye reheb' laj Nahol Chaq'rab' ut reheb' laj Pariseey:
—Ma us k'irtasink sa' li sábado malaj ut ink'a'?
4Eb' a'an ch'anch'o ke'kanaak. Toja' naq li Jesus kixchap li puch, kixk'irtasi ut kixchaq'rab'i; 5chirix a'an kixye reheb':
—Ani eere laa'ex, wi taat'ane'q sa' xjulel ha' junaq ralal malaj junaq xb'ooyx sa' li kutan sábado, ma ink'a' tab'i' toxrisi chaq sa' junpaat?
6Ut ink'a' ke'ruhank chi xsumenkil li aatin a'in.
Tento xkub'sinkil qib'
7Naq li Jesus kixk'e reetal eb' li ula' naq yookeb' chi xsik'b'al wank chi xjolomil li meex, kixye reheb' jun jaljookil ru aatin:
8—Naq tatb'oqe'q xb'aan anihaq rik'in li sumlaak, maak'e aawib' sa' xjolomil li meex. Mare anchal xb'oqe'k junaq nim xwankil chawu 9ut, naq tol'elq li kib'oqok chaq eere, tixye aawe: «K'e laana'aj re li winq a'in». Toja' naq yooq aaxutaan naq tatxik sa' xmaril li meex. 10A'ut laa'at, naq tatb'oqe'q, chathilanq sa' xmaril li meex; chi jo'kan, naq tol'elq li kib'oqok chaq aawe, tixye aawe: «Wamiiw, jilon chaq taqe'q». Ut taawanq aaloq'al chiruheb' chixjunil li wanqeb' aawochb'een sa' meex. 11Xb'aan naq yalaq ani tixnimob'resi rib', taakub'siiq xwankil; ut li tixkub'si rib', taaterq'usiiq xwankil.
Aniheb' li tento xb'oqb'al
12Kixye ajwi' re li winq kib'oqok chaq re:
—Naq tatk'ehoq chi tzekank wa'leb' malaj ewu, maab'oqeb' chaq laawamiiw, chi moko eb' laawas aawiitz'in, malaj eb' laawech'alal, eb' laawechkab'al b'ihom. Mare anchal tate'xb'oq ajwi' eb' a'an ut tate'xq'ajkamu. 13Naq laa'at taab'aanu junaq xnimal wa'ak, b'oqeb' chaq li neb'a', li toqol, li yeq, li mutz', 14ut taataw xsahil aach'ool rik'in naq ink'a' te'ruuq xk'eeb'al reeqaj aawe: toj sa' li xwaklijikeb' chi yo'yo li tiikeb' xch'ool taak'eemanq aaq'ajkamunkil.
Eb' li b'oqb'ileb' sa' li xnimal wa'ak
(Mt 22,1-10)
15Naq kirab'i a'in, jun reheb' li ula' kixye re li Jesus:
—Us xaq re li taawa'aq sa' li xnimajwal wankilal li Yos.
16Li Jesus kichaq'ok ut kixye:
—Jun li winq kixb'aanu jun xnimal wa'ak, ut naab'aleb' li kixb'oq. 17Sa' xhonalil li wa'ak kixtaqla li xmoos chi xyeeb'al reheb' li b'oqb'ileb': «Chalqex, ak kawresinb'il chixjunil». 18Ab'anan chixjunileb' junnaqik ke'xye: «Chakuyaq qamaak. Ink'a' tooruuq», chankeb'. Kixye li xb'een: «Xinloq' jun linch'och' ut tento tinxik chi rilb'al. Nintz'aama chawu naq chinaakuy». 19Kixye li jun chik: «Xinloq' oob' sumal linb'ooyx ut xik we chi xyalb'aleb'. Nintz'aama chawu naq chinaakuy». 20Kixye li jun chik: «Xinsumlaak, jo'kan naq moko naru ta tinxik».
21“Kisutq'iik chaq li moosej ut kolxye resil a'in re laj eechal re. Toja' naq laj eechal kab'l kichalk xjosq'il ut kixye re li xmoos: «Ayu chi junpaat sa'eb' li k'ayiil ut sa'eb' li b'e sa' tenamit, ut oksiheb' chaq arin eb' li neb'a', li toqol, li mutz' ut li yeq». 22Kixye li moosej: «Wa', ak x'uxmank li xataqla xb'aanunkil, ut toj wank na'ajej». 23Kixye laj eechal kab'l re li xmoos: «Ayu sa'atqeb' li b'e ut chire eb' li koral, ut mineb' chaq ru li tenamit chi ok re naq taanujaq li wochoch. 24Xb'aan naq ninye eere: Maajun reheb' li winq a'an li xe'b'oqe'k chaq, taayaloq re lintzekemq».
Li xtz'aqal tzolom li Jesus
(Mt 10,37-38; 5,13; Mk 9,50)
25Naq yo chi b'eek li Jesus rochb'eeneb' li k'iila tenamit, kixsutq'isi rib' ut kixye reheb': 26“Wi junaq taachalq wik'in ut ink'a' q'axal tinxra chiru li xna' xyuwa', li rixaqil, eb' li ralal xk'ajol, li ras riitz'in, eb' li ranab' ut li xyu'am ajwi', ink'a' naru taawanq cho'q intzolom. 27Ani ink'a' tixpaqo li xkrus ut tinxtaaqe, ink'a' naru taawanq cho'q intzolom.
28“Xb'aan naq, wi junaq eere taaraj xyiib'ankil junaq kab'l najt xteram, ma ink'a' tab'i' tixk'ojob' rib' xb'enwa chi xb'irb'al rix jo'nimal tixsach: ma tz'aqal li xtumin re xchoyb'al li kab'l? 29Mare anchal ka'ajwi' tixk'e li rub'elankil, ut ink'a' taaruhanq chi xchoyb'al. Jo'kan naq chixjunileb' li te'iloq re te'xtikib' xse'enkil: 30«Li winq a'in xtikib' kab'lak ut ink'a' xru chi xchoyb'al», cha'qeb'.
31“Malaj junaq awab'ej taaxik chi yalok rik'in jun chik awab'ej, ma ink'a' tab'i' tixk'ojob' rib' xb'enwa chi xk'oxlankil: ma rik'in lajeeb' mil taaruuq chi xik xramb'al li yo chi chalk sa' xb'een rochb'een chaq junmay mil? 32Wi ut ink'a', toj wanq chaq chi najt li jun chik naq tixtaqla junaq li xtaql rik'in re xsik'b'al li tuqtuukil usilal. 33Jo'kan naq yalaq ani eere laa'ex li ink'a' tixkanab' chixjunil li xjunkab'lal, ink'a' naru taawanq cho'q intzolom.
34“Chaab'il li atz'am, ab'an wi li atz'am taasachq ajwi' xsahil, k'a' chik ru taa'atz'amiiq wi'? 35Maak'a' chik taa'ok wi': chi moko re li ch'och' chi moko re li tz'eqleb'aal mul; tento naq taatz'eqmanq. Li wank xxik re ab'ink, chi'ab'inq”.