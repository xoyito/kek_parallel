PR 19
1Jwal us li neb'a' ut tiik xch'ool
chiru li maak'a' xna'leb' ut laj b'alaq'.
2Maak'a' sa xb'aanunkil naq maak'a' li k'oxlak;
li seeb'ank ib' nak'ehok chi maakob'k.
3Li maak'a' xna'leb' nasachk sa' li xb'e,
ut chirix a'an naxk'e xmaak li Qaawa'.
4Li b'ihom wank naab'al li ramiiw;
ab'an li neb'a' nakanaak xjunes.
5Li testiiw aj b'alaq' tixk'ul xtojb'al li xmaak;
ut li natik'ti'ik maak'a' naru tixkol wi' rib'.
6Naab'aleb' neke'sik'ok re li b'ihom;
chixjunileb' neke'raj wank cho'q ramiiw li nasihink.
7Li neb'a' natz'eqtaanaak xb'aaneb' li rech'alal;
ma toja' ta chik ink'a' taakanab'aaq xjunes xb'aaneb' li ramiiw?
Us ta naxtz'aama usilal chiruheb',
ab'an eb' a'an maak'a' neke'raj re.
8Li natzolok ut naxk'anjela ru li na'leb' li ak xtzolom
naxra rib' ut us na'elk sa' chixjunil.
9Li testiiw aj b'alaq' tixk'ul xtojb'al li xmaak;
ut li natik'ti'ik, taasachq li xyu'am.
10Ink'a' naxk'ul rib'
naq li maak'a' xna'leb' taab'ihomo'q,
chi moko naq junaq aj k'anjel
taataqlanq sa' xb'eeneb' li xninqal ru winq.
11Li wank xk'a'uxl naxkuy li xjosq'il;
ut naxtaw xloq'al wi ink'a' naxk'e sa' xch'ool li hob'e'k.
12Naq li awab'ej najosq'o'k,
naxjap re jo' li kaqkoj;
ut naq na'usilank,
a'an chanchan li k'ajob' sa' xb'een li pach'aya'.
13Li alalb'ej maak'a' xna'leb'
naxk'e xtib'l xjolom li xyuwa';
ut li ixaqilb'ej aj raaxiik'
a'an kama' li okes na'ok sa' li kab'l.
14Li ochoch ut li tumin
a'an qamaatan nachalk rik'in li qana' qayuwa';
ab'an jun chaab'il ixaqilb'ej
a'an qamaatan nachalk rik'in li Yos.
15Laj q'em junes wark naxb'aanu;
ut li ink'a' naraj k'anjelak,
tixkuy xtz'okajik xb'aan li xq'emal.
16Li naxpaab' li chaq'rab', naxra li xyu'am;
li naxtz'eqtaana li raatin li Yos, taakamq.
17Li naruxtaana ru li neb'a',
chanchan ajwi' re li Yos yo chi xb'aanunkil,
ut li Qaawa' taak'ehoq reeqaj re.
18Chatij laawalal
naq toj naxk'e rib' chi q'use'k;
ab'an naq taak'e xlob',
chak'e reetal naq ink'a' taakamsi.
19Li q'axal najosq'o'k tixk'ul xq'ajkamunkil;
wi taakuy xmaak, taak'ayq xb'aanunkil.
20Chak'e sa' aach'ool laatijb'al ut chapaab' laaq'usb'al;
chi jo'kan toxaataw li chaab'il na'leb'.
21Li winq naxk'uub' li k'aru tixb'aanu,
ab'an li Qaawa' yaal re xb'aanunkil.
22Li nasik'mank re junaq winq,
a'an li xtiikilal xch'ool,
xb'aan naq jwal us li neb'a' winq chiru laj b'alaq'.
23Li roxloq'inkil li Qaawa' nak'ehok yu'am;
chi jo'kan sa li hilank ut maak'a' xiwak.
24Laj q'em naxch'ik li ruq' sa' li sek';
ab'an chi moko li tzekemq naxkuy xk'eeb'al sa' re.
25Charap chi tz'uum li q'etq'et,
ut eek' chik wanq li kach'in xna'leb'.
Ab'anan wi seeb' laak'a'uxl,
tz'aqal laaq'usb'al re naq taatzol aawib'.
26Li naxrahob'tesi li xyuwa' ut naraanila li xna',
a'an jun li alalb'ej yib'ru xna'leb', ut xutaanal taakanaaq wi'.
27At walal ink'ajol, wi taakanab' xk'ulb'al laatijb'al,
relik chi yaal naq tatnajto'q rik'in li chaab'il na'leb'.
28Li testiiw aj b'alaq' naxsach xwankil li tiikilal;
li ink'a' us xch'ool junes maa'usilal naraj xb'aanunkil.
29Aajel ru li rapleb' tz'uum cho'q re li q'etq'et,
ut li rahob'tesiik cho'q re li maak'a' xna'leb'.