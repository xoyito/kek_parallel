SAL 26
Xtij li tiik ru xyu'am
1Xsaalm laj David.
At Qaawa', raqon aatin chiwix
xb'aan naq tiik ru linyu'am.
K'ojk'o linch'ool rik'in li Qaawa':
ink'a' taakab'roxinq link'a'uxl.
2Ka'yahin chi us, at Qaawa',
chayal linpaab'aal;
chatz'il rix link'a'uxl jo'wi' li waanm,
3xb'aan naq k'utk'u chiwu laarahom
ut junelik xinb'eek sa' li yaal xak'ut chiwu.
4Ink'a' xinhilank sa' xyanqeb' laj b'alaq',
chi moko xinjunaji wib' rik'ineb' laj ka'pak'al u.
5Xik' nawil li xch'utameb' laj b'aanuhom maa'usilal,
ink'a' wankin rik'ineb' li ink'a' useb' xna'leb'.
6Ninch'aj li wuq' re xk'utb'al naq maak'a' inmaak,
ut ninsutyan chi xk'atq laa'artal, at Qaawa'.
7Ninb'ichank ut ninb'anyoxink chawu;
ninpuktesi resil li sachb'ach'oolej xlajaab'aanu.
8At Qaawa', k'ajo' ninra li xchaq'alil ru laawochoch,
li loq'laj muheb'aal nahilank wi' laaloq'al!
9Maakinaak'e chi kamk sa' xyanqeb' laj maak,
maawisi linyu'am rochb'eeneb' laj kamsinel ras riitz'in:
10eb' a'an k'ajo' li maa'usilal neke'xb'aanu,
nujenaq li ruq'eb' xb'aan li xtuminankil ruheb'.
11A'ut laa'in wankin sa' xyaalalil;
chinaakol taxaq ut chawuxtaana wu.
12Wankin sa' li tiikil b'e, at Qaawa';
ut sa' xch'utameb' laj paab'anel tinloq'on aawu.