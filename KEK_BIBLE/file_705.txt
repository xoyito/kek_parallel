IS 26
B'ich
1Sa' li kutan a'an taab'ichamanq li b'ich a'in sa' xteepal Judá:
“Kaw rib' li qatenamit;
li Qaawa' xk'ehok re wiib' xtzol li xsuttz'akil re naq tookole'q.
2Tehomaq eb' li okeb'aal chire li tenamit
re naq te'ok jun teep chi tenamit tiikeb' xch'ool
li neke'xb'aanu li neke'xye.
3Kaw xaqxo li xpaab'aaleb',
ut laa'at, at Qaawa', nakak'e reheb' li wank sa' tuqtuukilal
xb'aan naq k'ojk'o xch'ooleb' aawik'in.
4K'ojob'omaq leech'ool rik'in li Qaawa' chi junelik,
xb'aan naq A'an tz'aqal li Saqoonak nakolok qe.
5Li Qaawa' xkub'si xwankileb' li q'etq'et;
xt'an li tenamit q'axal kaw rib',
xjuk' ut xkub'si chaq chi ch'och'el,
6re naq taayeq'iiq sa' roqeb' li neb'a'
jo' ajwi' xb'aaneb' li lub'lub'eb'”.
Saalm
7Li xyu'am li tiik xch'ool a'an li tiikilal;
laa'at, at Qaawa', nakattuqub'ank ru li xb'e.
8Rik'in xpaab'ankil laachaq'rab', at Qaawa',
kaw qach'ool chawoyb'eninkil;
li k'aru naxrahi li qaanm a'an laaraab'al ut aajultikankil.
9Chiru li q'oqyink nawataw wank aawik'in
ut toj eq'la nakatinsik' chi anchal inch'ool.
Naq nakatraqok aatin sa' ruuchich'och',
eb' li poyanam neke'xtzol wank sa' tiikilal.
10Us ta taakuymanq xmaak li ink'a' us xna'leb',
ab'an ink'a' tixtzol wank sa' tiikilal;
toj yooq xb'aanunkil li maa'usilal sa' xyanqeb' li tiikeb' ru xyu'am
ut ink'a' tixk'e reetal li xwankilal li Qaawa'.
11At Qaawa', ak teneb'anb'il li tojb'amaak sa' xb'eeneb',
ab'anan ink'a' neke'raj xk'eeb'al reetal;
ut naq te'ril li xnimal aarahom rik'in laatenamit,
te'kanaaq sa' xutaan.
A' taxaq li xxamlel laajosq'il chisachoq reheb' li xik' neke'ilok aawe.
12At Qaawa', laa'at toohaak'e chi wank sa' tuqtuukilal,
xb'aan naq ka'ajwi' laa'at nakatk'ehok naq us too'elq rik'in li nalajqab'aanu.
13At Qaawa', at qaYos,
yaal naq jalaneb' chik xe'numtaak sa' qab'een,
ab'an anaqwan maajun chik k'ab'a'ej wank sa' qach'ool:
ka'ajwi' laa'at, at Qaawa'.
14Eb' li kamenaq ink'a' chik te'yo'laaq,
eb' li mu ink'a' chik te'wakliiq chaq,
xb'aan naq xatraqok aatin sa' xb'eeneb' ut xasacheb' ru,
ut maajun chik taapatz'oq li xk'ab'a'eb'.
15At Qaawa', laa'at xak'e chi k'ihank laatenamit:
xak'ihob'resiheb' re naq taanawmanq ru laawankilal
ut xatiq ru li xnub'ajlil li qana'aj.
16At Qaawa', xatqasik' naq yooko chi k'uluk rahilal
ut ink'a' chik naqakuy li qarahob'tesinkil aab'aan.
17Jo' naq li ixq wank sa' yu'am
ut xwulak xhonalil li alank,
japjo re xb'aan li rahilal,
jo'kan ajwi' naq xoowank chawu, at Qaawa'.
18Xoosiyank, xook'uluk rahilal jo' li ixq,
ab'anan maak'a' xoo'ok wi',
kama' wi' alank iq'.
Ink'a' xqakol li qatenamit
ut maajun junaq xyo'laak sa' ruuchich'och'.
19Eb' laakamenaq te'wanq xyu'am,
te'yo'laaq wi' chik li xb'aqel rismaleb';
te'ajq ruheb' ut te'b'ichanq xb'aan xsahil xch'ooleb'
jo'k'ihaleb' li wankeb' sa' pojtz'.
Xb'aan naq laak'ajob' a'an jun k'ajob' nalemtz'unk ru,
ut li xna'ajeb' li kamenaq taa'alanq.
20At intenamit, okan sa' laamuheb'aal
ut tz'ap li okeb'aal chawix.
Chamuq aawib' jun k'amokaq
toja' re naq taanume'q xjosq'il li Qaawa'.
21Xb'aan naq elk re li Qaawa' sa' li xmuheb'aal
re eeqajunk chirix li maa'usilal
li xe'xb'aanu chixjunileb' li poyanam sa' ruuchich'och';
li ch'och' taarisi chaq chi kutankil li xkik'eleb' li xe'kamsiik,
ut ink'a' chik tixmuq li kamsink xb'aanuhatq.