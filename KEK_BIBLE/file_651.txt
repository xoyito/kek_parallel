PR 23
- 6 -
1Naq jun xnimal ru winq tatxb'oq chi wa'ak,
k'oxla chi us ani sa' aj ochoch wankat.
2Us ta kamkaq aawe xb'aan tz'okaak,
chakuy b'an aawib' chi wa'ak.
3Maarahi li xsununkil tzekemq:
mare wachik yal xyalb'al aawix yo.
- 7 -
4Maatawasi aawib' chirix li b'ihomal,
maakamsi aawib' chi xk'oxlankil a'an,
5xb'aan naq sa' junpaat naxik
jo' naxik'ank li t'iw.
Wi relik chi yaal toxaawil li b'ihomal,
sa' junpaat taasachq chawu.
- 8 -
6Matxik chi wa'ak sa' rochoch junaq aj pix,
chi moko charahi li xchaab'il tzekemq,
7xb'aan naq a'an chanchan junaq ismal sa' laakux.
Li winq a'an tixye aawe: “Wa'in ut uk'an”, chan,
ab'an moko yaal ta li naxye.
8Moqon chik taaxa'wa li k'aru xatzeka,
ut maak'a' x'ok wi' naq xaye chaab'il aatin re.
- 9 -
9Maak'e xchaab'il na'leb' li maak'a' xk'a'uxl,
xb'aan naq yal tixse'e laachaab'il aatin xaye.
- 10 -
10Maajal xna'aj eb' li mayer nub'ajl,
chi moko taamaq' xch'och'eb' li neb'a'yox,
11xb'aan naq wank jun nakolok re, jwal kaw rib',
ut A'an taaraqoq aatin sa' aab'een.
- 11 -
12K'ul laatzolb'al chi sa laach'ool
ut k'e sa' laawaanm laachaab'il tijb'al.
- 12 -
13Maakanab' xtijb'al li saaj al.
Wi taarap chi tz'uum,
moko re ta xkamsinkil,
14re b'an xkolb'al li xyu'am chiru li kamk.
- 13 -
15At walal ink'ajol, naq toxaataw laachaab'il na'leb',
taasaho'q ajwi' linch'ool laa'in.
16Q'axal taasaho'q li waanm
naq tatwab'i chi aatinak chi chaab'il.
- 14 -
17Maarahi li xna'leb'eb' laj maak,
chaxiwaaq b'an ru li Qaawa'.
18Chi jo'kan sa toxaawil li kutan chaalel,
ut taatz'aqloq ru laawoyb'enihom.
- 15 -
19Ab'i, at walal, ut tzol aawib';
maakanab' xtaaqenkil li chaab'il b'e.
20Maajunaji aawib' rik'ineb' li neke'kalaak,
chi moko rik'ineb' li neke'xten xsa'eb' chi wa'ak,
21xb'aan naq li kalaak ut li numwa'ak nak'ehok sa' neb'a'il,
ut eb' laj q'em te'suq'o'q rixeb'.
- 16 -
22Chat-ab'inq chiru laayuwa', li xsiyank aawe,
ut maatz'eqtaana laana' sa' li xtiixilal.
23Sik' li yaal, ut maak'ayi;
tamresi li chaab'il na'leb',
li tzolok ut li seeb'al k'a'uxl.
24Li xyuwa' li alalb'ej chaab'il
wank xyaalal naq sa sa' xch'ool:
xsiya jun li winq wank xna'leb'.
25Sahoqeb' b'i' laana' ut laayuwa';
nimaq xsahil xch'ool li x'alank aawe.
- 17 -
26At walal ink'ajol, k'e aach'ool chi wab'inkil,
ut il chi us li b'e nink'ut chawu.
27Xb'aan naq laj yumb'eet,
a'an chanchan li siwan,
ut li ixq aj muxul sumlaak
chanchan jun li jul laatz' xsa'.
28Naramok sa' b'e jo' laj elq',
ut xmaak a'an naab'aleb' chi winq xe'oso'k sa' li maak.
- 18 -
29Ani aj e li rahilal, ani aj e li tz'uyink,
ani aj e li raaxiik' ut li yaab'ak?
Ani natiq'e'k chi maak'a' xyaalal?
Ani kaqkaq xsa' eb' li ru?
30A'eb' li ink'a' neke'xkanab' li kalaak,
ut junelik neke'xyal li ak' ha' nakaltesink.
31Mixik aach'ool chirix li b'iin:
kaqkaq na'ilok ut nalemtz'unk sa' li sek',
saasa ruk'b'al naq nak'utunk.
32Ab'an sa' roso'jik chanchan xmay li k'anti';
ra natiwok kama' jun ikb'olay.
33Tatxk'e chi ilok k'a'aq re ru ink'a' aawilom,
ut taayehatq memil aj aatin xb'aan.
34Chanchan tawi' wankat sa' xyi li palaw,
sa' ru'uj junaq xche'el li jukub'.
35Ut taaye: “Xine'xsak' ut ink'a' xweek'a;
xine'xrap chi tz'uum chi ink'a' xinnaw.
Ab'an naq taa'ajq wu,
tinxik wi' chik chi kalaak”, cha'qat.