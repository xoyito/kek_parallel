SAL 7
Li Qaawa' aj raqol aatin tiik xch'ool
1Li rahil ch'oolejil kixb'icha laj David chiru li Qaawa', chirix laj Kus aj Benjam√≠n.
2At Qaawa', at inYos, ninmuhenk aawik'in,
chinaakol taxaq, chinaawach'ab' chiruheb' li xik' neke'ilok we.
3Mine'xchap jo' naxb'aanu li kaqkoj,
mine'xt'upi chi maajun ta taakoloq we.
4At Qaawa', at inYos,
wi xinb'aanu a'in,
wi wank maa'usilal sa' li wuq',
5wi xinb'aanu rahilal re li wamiiw
malaj xintenq'a junaq li narahob'tesink ras riitz'in,
6chinraanilasiiq li xik' na'ilok we,
chinxchapaq, chinxyeq'iiq sa' ch'och'
ut chixtolk'osi sa' pojtz' linloq'al.
7Waklin chaq, at Qaawa', sa' laajosq'il,
waklin ut k'ut xnimal aawankil
chiruheb' li xik' neke'ilok we.
Ajen ut chulinaakol laa'at li nakatb'oqok sa' li raqb'a aatin.
8Chisutuq aawe li xnimal xch'utameb' li tenamit,
ut laa'at k'ojlan sa' xb'eeneb' toj taqe'q.
9At Qaawa' li nakatraqok aatin sa' xb'eeneb' li tenamit,
charaq aatin sa' inb'een
jo' chanru xtiikilal linch'ool,
jo' chanru xchaab'ilal li waanm.
10Laa'at li nakatnawok re li wank sa' li ch'oolej,
laa'at nakawil li wank sa' xchamal li qaanm,
chak'e taxaq chi ch'anaak li xmaa'usilaleb' li ink'a' useb' xna'leb';
chak'e xkawub' xpaab'aal eb' li tiikeb' xyu'am,
at inYos li q'axal tiik aach'ool.
11Li Nimajwal Yos a'an laj kolol we,
a'an laj kolol reheb' li chaab'ileb' xyu'am.
12Li Yos naraqok aatin sa' tiikilal,
ab'an junelik naxk'e sa' tojb'amaak eb' li yib'ru xna'leb'.
13Wi ink'a' neke'xjal xk'a'uxl,
naxji' li xch'iich',
naxk'uub' li xsimaj ut najayalink.
14Naxkawresi li xk'anjelob'aal re kamsink,
naxk'ehatq li ral simaj sa' ru xam.
15K'ehomaq reetal:
laj maak xsiyaak li maak rik'in,
a'an nujenaq chi maa'usilal;
jo'kan naq taarala li b'alaq'il.
16Kixte jun jul ut cham kixb'ek;
ab'an a'an ajwi' kit'ane'k sa' li jul li kixyiib'.
17Jo'ch'inal jo'nimal kilajxb'aanu
taasutq'iiq chaq sa' xb'een,
ut a' chik li xmaa'usilal taat'ane'q sa' xb'een.
18Tinnima xloq'al li Qaawa' xb'aan xnimal xtiikilal xch'ool;
tinb'ichanq, tinwajb'aq
re xnimankil xk'ab'a' li Nimajwal Yos.