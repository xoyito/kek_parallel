SAL 6
Tijok sa' li rahilal
1Re li xjolomileb' laj b'ichanel. Rik'ineb' li wajb' waqxaqitq li ru. Xsaalm laj David.
2At Qaawa', minaaq'us chi yo laajosq'il,
minaak'e chi xtojb'al linmaak naq nikinaak'ahi.
3Chawuxtaana taxaq wu, at Qaawa',
xb'aan naq yo chi lajk linmetz'ew;
chinaak'irtasi taxaq, at Qaawa':
b'oq'inb'il aj chik linb'aqel.
4K'ajo' naq namayok li waanm!
A'ut laa'at, at Qaawa', toj jo'q'e tinaawab'i?
5Sutq'in chaq, at Qaawa', ut cholaakol linyu'am,
chinaakol taxaq xb'aan xnimal laawuxtaan.
6Xb'aan naq ink'a' chik nakate'xk'oxla eb' li xe'kamk:
ani taaruuq chi xnimankil aaloq'al sa' xna'ajeb' li kamenaq?
7Lub'jenaqin chi tz'uyink,
nab'ut'irk linwarib' rajlal q'oqyink,
nint'aqresi linch'aat rik'in xya'al wu.
8Xe'sipo'je'k li rix wu xb'aan xmay linch'ool,
ink'a' chik nin'ilok xb'aaneb' li xik' neke'ilok we.
9Elenqex chink'atq, ex aj b'aanuhom maa'usilal;
li Qaawa' xrab'i naq yookin chi yaab'ak.
10Li Qaawa' xrab'i lintij,
li Qaawa' xsume chaq linpatz'om.
11Chixjunileb' li xik' neke'ilok we
xutaanal te'xk'ul chi k'ajo'eb' xxiw;
che'eleliq sa' junpaat xb'aaneb' xxutaan.