SAL 139
Li Qaawa' naxnaw chixjunil
1Re li xjolomileb' laj b'ichanel. Xsaalm laj David.
At Qaawa', laa'at nakatz'il wix ut nakanaw wu,
2nakanaw jo'q'e nink'ojlaak ut jo'q'e ninwakliik;
us ta najt wankin, ab'an nakanaw li nink'oxla.
3Ch'olch'o chawu b'ar ninb'eek ut jo'q'e ninsotlaak;
nakak'e reetal jo'ch'inal jo'nimal li ninb'aanu.
4Toj maji' na'elk li aatin chi ru'uj waq',
ak xanaw laa'at, at Qaawa'.
5Wankat chiwix ut chiwu,
ut nakak'e laawuq' sa' inb'een chintenq'ankil.
6Makach'in naxik wi' xchamal laak'a'uxl,
ut k'ajo' xnimal laana'leb':
ink'a' ninruuk chi xtawb'al ru.
7Ma truuq tab'i' tinxik chi najt chiru laaloq'laj musiq'?
Ma truuq tab'i' tin'eleliq chawu laa'at?
8Wi ta tintaqe'q sa' choxa,
aran wankat laa'at;
wi ta tinsotob' wib' sa' xna'ajeb' li kamenaq,
aran ajwi' wankat chaq.
9Wi ta tinpuriq toj nahik'e'k wi' chaq li kutan,
wi ta ut toxinkanab' wib' toj sa' xmaril li palaw,
10aran ajwi' tinaach'ilo chaq,
aran ajwi' tinxchap chaq laanim uq'.
11Us ta tinye: “Ka'aj taxaq li aak'ab' xmuquk we
ut chiq'oqyino'q taxaq li kutan sa' inb'een”,
12ab'anan chi moko li aak'ab' ajwi',
q'oqyink ru chawu laa'at,
ut tz'aqal kutan chawu li q'oqyink, at Qaawa'.
13Laa'at xatyiib'ank re linch'ool ut li waanm;
xak'uub' linyu'am naq toj wankin chaq rik'in linna'.
14Ninyoxink chawu xb'aan naq sachb'ach'oolej rilb'al
chanru naq xinaayoob'tesi.
Sachb'ach'oolej chixjunil laab'aanuhom;
ch'olch'o a'in chiwu, at inYos.
15Chixjunil linjunxaqalil moko muqmu ta chawu,
naq xak'uub' chaq linyu'am sa' muqmu,
ut xinwinqob'resiik toj sa' xchamal li ch'och'.
16Toj maji' ninyo'laak chaq, ak nakawil wu;
ak tz'iib'anb'ileb' chixjunil linkutan sa' laahu,
ajlanb'ileb' chik naq toj maji' neke'wank.
17Q'axal ch'a'aj cho'q we xtawb'al ru laak'a'uxl, at Qaawa';
maamin tinruuq rajlankil li xk'ihaleb'.
18Wi ta twajlaheb',
q'axal nim chik li xk'ihaleb' chiru li samahib';
wi ta tinchoy xb'aanunkil a'an,
toj wanqin raj chawe chawu!
19At inYos, us raj taakamsi li ink'a' us xna'leb'
ut te'elq taxaq chink'atq laj kamsineleb' ras riitz'in,
20eb' li neke'aatinak chawix sa' b'alaq'
ut maak'a' aj e naq neke'xq'etq'eti rib' chawu.
21At inYos, ma ink'a' tab'i' xik' te'wil
eb' li xik' neke'ilok aawe?
Ma ink'a' tab'i' tintz'eqtaanaheb'
li neke'xq'etq'eti rib' chawu?
22Anchal linch'ool naq nintz'eqtaanaheb';
cho'q we laa'in: aj xik'il uuchineleb' we.
23At Qaawa', chatz'ili wix ut chawil chanru linch'ool;
chayal wix re xnawb'al chixjunil li naweek'a.
24Chak'e reetal, mare anchal xinkanab' li chaab'il b'e;
chinaab'eres taxaq sa' li junelik yu'am.