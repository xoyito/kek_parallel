SAL 22
Li xnimal xkuyum li tiik xch'ool
1Re li xjolomileb' laj b'ichanel. Taab'ichamanq jo' chanru li xyaab': “Li kej re li hik'e'k”. Xsaalm laj David.
2At inYos, at inYos,
k'a'ut naq xinaakanab' injunes?
Naq japjo we sa' rahilal, nakatkanaak chi najt
ut ink'a' nikinaatenq'a.
3At inNa' at inYuwa',
chi kutan ninyaab'a laak'ab'a',
ut ink'a' nikinaachaq'b'e chaq;
jo'kan ajwi' chi q'eq,
ut ink'a' nikinaasume.
4Ab'an laa'at santat,
k'ojk'ookat chi awab'ejink
ut loq'oninb'ilat xb'aaneb' laj Israel!
5Eb' li qana' qayuwa' ke'xq'axtesi rib' chawu,
ke'xq'axtesi rib' ut laa'at katkolok reheb'.
6Ke'xyaab'a laak'ab'a' ut ke'kole'k;
ke'xk'ojob' xch'ool aawik'in
ut ink'a' ke'b'alaq'iik.
7Ab'an laa'in chanchanin aj chik motzo';
maawa'in chik winq,
xutaanalin chiruheb' li poyanam,
tz'eqtaananb'ilin xb'aaneb' li tenamit.
8Chixjunileb' li neke'ilok we nikine'xse'e,
nikine'xb'itz' chi reheb',
neke'xb'anb'ani li xjolomeb'
9ut neke'xye: “Xkawuuk xch'ool rik'in li Qaawa',
chi'ach'ab'aaq xb'aan.
Wi q'axal narahe'k, chikole'q anaqwan!”, chankeb'.
10Laa'at xatxokok we naq xinyo'laak,
xak'ojob' linch'ool sa' ruq' linna'
naq xin'ok chi tu'uk;
11xinq'axtesiik aawe sa' inyo'lajik.
Naq toj wankin chaq rik'in linna',
ak laa'at ajwi' linYos!
12At Qaawa', matkanaak chaq chi najt,
xb'aan naq li rahilal ak nach' chik wank
ut maajun natenq'ank we.
13Ramrookin xb'aaneb' li k'iila wakax,
sutsuukin xb'aaneb' li toor re Basán;
14jwal k'apk'ookeb' re sa' inb'een,
chanchaneb' li kaqkoj neke'xjap re ut neke't'upink.
15Chanchanin li ha' yo chi hoye'k,
b'oq'b'ileb' chixjunil linb'aqel;
naq nach'inank linch'ool
kama' aj chik li waakab'.
16Xchaqik xsa' li we kama' aj chik li teex,
li ru'uj waq' xletz rib' sa' linkux;
yookat chinkanab'ankil sa' xpojtz'il li kamk.
17Sutsuukin xb'aaneb' li josq' aj tz'i',
xiikileb' chinramb'al li neke'b'aanunk maa'usilal:
xe'xhopoxihatq li woq li wuq';
18ninruuk chi rajlankil chixjunileb' linb'aqel.
Eb' a'an nikine'ril ut nikine'xka'ya.
19Neke'xjek'i li waq' chirib'ileb' rib'
ut neke'xb'uuli rix linjut-aq'.
20A'ut laa'at, at Qaawa', matkanaak chaq chi najt;
chaseeb'a chaq aawib' chintenq'ankil,
laa'at tz'aqal linkawilal!
21Chinaakol taxaq chiru li ch'iich',
chakol linyu'am sa' ruq' li tz'i'.
22Chinaakol taxaq sa' reheb' li kaqkoj;
q'axal toq'ob' wu
naq wankin sa' xxukub'eb' li josq' aj wakax.
23Tinye resil laak'ab'a' reheb' li was wiitz'in,
ut tinnima aawu sa' li loq'laj ch'utam.
24Laa'ex li nekexxiwank ru li Qaawa',
chek'ehaq xloq'al.
Chixjunil li riyajil laj Jakob,
cheterq'usiiq xk'ab'a'.
Ex ralal xk'ajol laj Israel, chexiwa ru li Yos!
25Xb'aan naq ink'a' xtz'eqtaana li neb'a'
chi moko xse'e li xtoq'ob'aal ru.
Moko xmuq ta li rilob'aal chiru,
xk'e b'an xch'ool chi rab'inkil
naq a'an xyaab'a li xk'ab'a'.
26Tinnima aawu sa' li nimla ch'utam;
chiruheb' chixjunil li neke'paab'ank aawe
tink'e jo'nimal li xinyeechi'i sa' jurament.
27Te'tzekanq li neb'a' ut taak'ojlaaq xch'ooleb';
eb' li neke'sik'ok re li Qaawa', te'xnima ru
ut najtaq roq li xyu'ameb'.
28Jo'k'ihal li wankeb' junsut junrub'el choxa
te'jultiko'q reheb' ut te'sutq'iiq rik'in li Yos.
Chiru A'an te'xwiq'ib' rib' chixjunileb' li tenamit sa' ruuchich'och'.
29Xb'aan naq li Qaawa' a'an awab'ej,
a'an na'awab'ejink reheb' li tenamit.
30Chiru A'an te'xwiq'ib' rib' li wankeb' xwankil sa' ruuchich'och';
chiru A'an te'xk'utzub' rib' chixjunileb' li te'kub'eeq sa' pojtz',
jo'k'ihal li ink'a' neke'ruuk chi wank chi yo'yo xjuneseb' rib'.
31Eb' li walal ink'ajol te'k'anjelaq chiru
32ut te'xye resil li Qaawa' reheb' li toj te'yo'laaq;
te'aatinaq chirix li xtiikilal xch'ool reheb' li tenamit toj chaalel:
“A'an a'in li kixb'aanu li Qaawa'!”, cha'qeb'.