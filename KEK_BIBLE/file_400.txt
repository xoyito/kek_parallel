2 KR 33
Laj Manasés, awab'ej re Judá
(2 R 21,1-18)
1Kab'laju chihab' wank re laj Manasés naq ki'ok chi awab'ejink, ut o'laju roxk'aal chihab' kitaqlank aran Jerusalén. 2Ab'anan ink'a' kixb'aanu li us chiru li Qaawa', kixb'aanu b'an chik li tz'i'b'eetalil, jo' neke'xb'aanu eb' li tenamit li ke'aanilasiik xb'aan li Qaawa' chiruheb' laj Israel. 3Kixyiib' wi' chik eb' li tijob'aal sa' xjolomeb' li tzuul, li kixjuk'eb' laj Esekías li xyuwa'. Kixxaqab'eb' li x'artal laj Bahal ut kixyiib'atq ajwi' xjalam u lix Aserá. Kixwiq'ib' rib' chiruheb' li xsaqenkil ru li choxa ut kixloq'oniheb', 4ut kixyiib'atq artal sa' rochoch li Yos, sa' li na'ajej kixye wi' li Qaawa': “Jerusalén tink'ojob' link'ab'a' chi junelik”. 5Kixyiib'atq x'artaleb' li xsaqenkil li choxa chiru xkab'ichal xneb'aalil li rochoch li Qaawa'.
6Kixk'ateb' li ralal cho'q xmayej sa' xtaq'ahil Ben-Hinón ut kixtzol li q'ehink, li nawalink ut li tuulak. Kipatz'okatq rik'ineb' laj q'e ut rik'ineb' li musiq'ej; xikenaq wi' chik xb'een li maa'usilal kixb'aanu toj reetal kixpoq' xjosq'il li Qaawa'. 7Kixk'e ajwi' li xjalam u li yiib'anb'il yos sa' li loq'laj ochoch, li kixye wi' li Yos re laj David ut laj Salomón li ralal: “Sa' li wochoch a'in ut arin Jerusalén, li insik'om ru sa' xyanqeb' chixjunil li xteepal laj Israel, tink'ojob' link'ab'a' chi junajwa. 8Ut ink'a' chik tink'eheb' laj Israel chi xb'eeninkileb' rib' chi najt rik'in li na'ajej kink'e reheb' li xna' xyuwa'eb', wi te'xk'e xch'ool chi xk'anjelankil ru chixjunil li xinchaq'rab'iheb' wi', jo' naxye li Chaq'rab', li waatin ut li xtaqlankileb' xb'aan laj Moisés, aj k'anjel chiwu”.
9Laj Manasés kixk'am xb'eheb' laj Judá ut eb' laj Jerusalén chi xb'aanunkil li maa'usilal, ut q'axal yib' wi' chik ru ke'xb'aanu chiru li ke'xb'aanu eb' li tenamit ke'sache'k ru xb'aan li Qaawa' chiruheb' laj Israel. 10Li Qaawa' kixq'us laj Manasés ut li xtenamit, ab'anan ink'a' ke'xpaab'. 11Toja' naq li Qaawa' kixtaqlaheb' chaq li xjolomileb' laj puub' aj Asiria, kole'xchap laj Manasés, ke'xnat' chi ch'iich', ke'xb'ak' rik'in kareen q'anch'iich' ut ke'xk'am Babilonia.
12Naq ak wank chik sa' xnimal rahil ch'oolej, laj Manasés kitijok chiru li Qaawa' li xYos ut kixkub'si chi us xwankil chiru li xYos eb' li xxe'toonil yuwa'. 13Kitz'aamank ut ki'elajink chiru li Qaawa', ut A'an kirab'i li xtij, kixk'am chaq wi' chik laj Manasés Jerusalén ut kixk'e wi' chik sa' xwankil. Toj aran kixnaw laj Manasés naq li Qaawa', a'an li tz'aqal Yos.
14Moqon chik kixyiib' li xsuttz'akil li xtenamit laj David, sa' xjayal rokeb'l saq'e re Kijón, wan wi' li yu'amha', toj sa' Rokeb'aaleb' li kar; kixsut rix Ofel chi jwal najt xteram. Kixxaqab'eb' ajwi' xjolomileb' laj puub' sa' chixjunil li tenamit kawub'resinb'ileb' sa' xteepal Judá. 15Kirisiheb' sa' rochoch li Qaawa' eb' li jalanil yos, li jalam u ut chixjunileb' li artal kixyiib'eb' junxil sa' li tzuul wan wi' li rochoch li Yos ut sa' li tenamit Jerusalén, ut koxkuteb' toj chirix li tenamit. 16Kixyiib' wi' chik li x'artal li Qaawa' ut aran kixyeechi'i xmayej re loq'onink ut k'amok ib' sa' usilal rik'in li Yos, ut kixye reheb' laj Judá naq te'xloq'oni ru li Qaawa', xYos laj Israel. 17Ab'anan eb' li poyanam toj neke'mayejak sa'eb' li na'ajej chi tzuul, us ta junes chiru li Qaawa' li xYoseb'.
18Chixjunil li xyehom ut xb'aanuhom laj Manasés, li xtij chiru li Qaawa' ut li k'aru kiyehe'k re xb'aaneb' laj ilol moy u sa' xk'ab'a' li Qaawa', xYos laj Israel, tz'iib'anb'ileb' sa' xHuhil li xyehom ut xb'aanuhomeb' li awab'ej re Israel. 19Li xtij ut li xsumenkil xb'aan li Qaawa', chixjunil li xmaak ut li b'alaq'ik kixb'aanu, eb' li na'ajej kixyiib'atq wi' eb' li tijob'aal ut b'arwi' kixk'ehatq eb' li xjalam u lix Aserá ut eb' li jalanil yos, naq toj maji' nayot'e'k xch'ool ut naxkub'si li xwankil, chixjunil a'an tz'iib'anb'il sa' xHuhil li xyehom ut xb'aanuhom laj Josay. 20Naq kiq'ajk kisutq'iik laj Manasés rik'ineb' li xxe'toonil yuwa', kimuqe'k sa' li rochoch. Ut a' chik laj Amón li ralal ki'awab'ejink sa' xna'aj.
Laj Amón, awab'ej re Judá
(2 R 21,19-26)
21Wiib' xka'k'aal chihab' wank re laj Amón naq ki'ok cho'q awab'ej, ut wiib' chihab' kitaqlank aran Jerusalén. 22Ab'an laj Amón kixb'aanu li ink'a' nawulak chiru li Qaawa', jo' tz'aqal kixb'aanu laj Manasés li xyuwa'. Laj Amón kimayejak ut kixloq'oni ru eb' li jalanil yos li kixyiib' laj Manasés li xyuwa'. 23Ab'an ink'a' kiyot'e'k xch'ool ut kixkub'si li xwankil chiru li Qaawa', jo' kixb'aanu laj Manasés li xyuwa', q'axal wi' chik b'an kixb'aanu li maa'usilal.
24Sa' jun kutan eb' laj k'anjel chiru laj Amón ke'xk'uub' xkamsinkil, ut ke'xkamsi li awab'ej sa' li rochoch. 25Ab'anan eb' laj Judá ke'xkamsi chixjunileb' li ke'k'uub'ank re xkamsinkil laj Amón li awab'ej, ut a' chik laj Josías li ralal ke'xxaqab' cho'q awab'ej sa' xna'aj.