PR 18
1Li naxsik' li us cho'q re xjunes rib'
naxjek' rib' rik'ineb' li ras riitz'in
ut xik' naril li chaab'il na'leb' nak'eemank re.
2Li maak'a' xna'leb' ink'a' naraj tzole'k;
ka'ajwi' naraj xk'utb'al li k'aru naxk'oxla.
3Li maa'usilal naxk'am chaq li tz'eqtaanaak;
ut li q'etq'etil, a'an xtiklajik li wank sa' xutaan.
4Li raatin li ani wank xna'leb'
a'an chanchan li yu'amha',
chanchan li roq nima'
ut xyo'leb'aal li chaab'il k'a'uxl.
5Moko us ta naq laj raqol aatin narach'ab' li wank xmaak
ut naxteneb' maak sa' xb'een li tiik xch'ool.
6Li maak'a' xna'leb' naxch'ik rib' sa' raaxiik',
ut rik'in li raatin naxsik' xlob'.
7Li maak'a' xna'leb' naxsik' xch'a'ajkilal xjunes rib';
rik'in li ru'uj raq' naxra'le rib' xjunes.
8Li tik'ti'ik, a'an chanchan li saa'us:
cham naxik, toj sa' xchamal li ch'oolej!
9Laj q'em ut li nasachok
chanchan naq xkomoneb' rib'.
10Li Qaawa' a'an chanchan li kawub'resinb'il ochoch:
rik'in A'an neke'xkol rib' li tiikeb' xch'ool.
11Sa' xch'ool li b'ihom naq li k'aru wank re
a'an chanchan jun tenamit suttz'akanb'il chi us.
12Li q'etq'etil, kamk nokoxraqe'q wi';
ab'an li xtiklajik li loq'al, a'an li tuulanil.
13Xutaanal ut xmajelal na'leb'
cho'q re li nachaq'ok
chi toj maji' naraqe'k li aatinak.
14Li xkawilal qach'ool, nokooxwaklesi sa' li yajel;
ab'an wi ra li qach'ool, ani taawaklesinq qe?
15Eb' li wankeb' xna'leb' ut seeb' xk'a'uxeb'
neke'xsik' xtz'aqob' li xna'leb', ut neke'xtaw.
16Li sihink naxte chixjunileb' li b'e
ut nokooxk'am toj wankeb' wi' li ninqeb' xwankil.
17Li na'aatinak xb'enwa
chanchan naq maak'a' xmaak;
ab'an nawulak laj jitol re
ut naxch'olob' li yaal.
18Li xraqb'a aatin li Yos naxraq li wech'ij ib',
ut naxjek' li kaweb' rib' li yookeb' chi yalok.
19Moko ch'a'aj ta xjuk'b'al junaq suttz'ak
chiru xk'ojob'ankil xch'ool junaq amiiw li xhob'e'k ut ra xk'ul.
Li wech'ij ib' naxram li aatin
kama' wi' xnat'b'al rix li okeb'aal.
20Li junjunq tixk'ul xq'ajkamunkil
a' yaal chanru li xyehom ut xb'aanuhom.
21Li kamk ut li yu'am, a'an yaal re li junjunq chanru na'aatinak.
Eb' li k'ajo' neke'xye, te'xk'ul li rahilal.
22Li xtaw rixaqil, xtaw li sahilal;
ut xtaw ajwi' li rusilal li Yos.
23Li neb'a' natz'aamank ut na'elajink;
li b'ihom nasumenk sa' josq'il.
24Wankeb' amiiw nokoohe'xk'am sa' raaxiik';
ab'an wankeb' li q'axal nokoohe'xra
ut jwal paab'ajeleb' chiru junaq asb'ej.