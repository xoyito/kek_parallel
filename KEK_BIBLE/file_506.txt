SAL 28
Tz'aamank ut yoxink
1Xsaalm laj David.
At Qaawa', yookin chi xyaab'ankil laak'ab'a';
at insaqoonak,
chawab'i taxaq xyaab' linkux.
Mare anchal laa'inaq jun chi xik sa' jul,
wi ink'a' tinaawab'i chaq, at inYos.
2Chawab'i taxaq xyaab' lintij naq japjo we chab'oqb'al,
naq ninterq'usi li wuq' sa' xjayal laaloq'laj ochoch.
3Minaasaapu rochb'eeneb' li ink'a' useb' xch'ool,
chi moko rochb'eeneb' laj b'aanuhom maa'usilal,
eb' li neke'xpak' xsahilaleb' xch'ool rik'ineb' li ras riitz'in,
ab'an a' chik li b'alaq'il wank sa' raanmeb'.
4At Qaawa', chak'e reheb' li xk'ulub' li xb'aanuhomeb',
a' yaal chanru li maa'usilal xe'xb'aanu;
chaq'ajkamuheb' jo' chanru li xb'aanuhomeb',
chak'e reheb' li xk'ulub'eb'.
5Xb'aan naq ink'a' neke'xk'e sa' xch'ool
jo'nimal li kixb'aanu li Qaawa',
a'eb' li xninqal ru xb'aanuhom:
mikuye'k xmaakeb' ut che'sache'q chi junajwa.
6Usilaatinanb'il taxaq li Qaawa' li x'ab'ink re lintij!
7Li Qaawa' a'an linkawilal ut li xkolb'al wib';
k'ojk'o linch'ool rik'in, ut A'an xinxtenq'a:
k'ajo' naq nasaho'k li waanm!
Rik'in linb'ich tinyoxinq ut tinloq'oni ru.
8Li Qaawa' a'an xkawilal li xtenamit,
aj kuutum ut aj kolol re li sik'b'il ru xb'aan.
9Chakol taxaq laatenamit, at Qaawa',
chawosob'tesiheb' taxaq laawalal aak'ajol;
chach'oolaniheb' ut chab'eresiheb' chi junelik.