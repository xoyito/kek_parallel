SAL 24
Cho'q re li nimajwal Rey
1Xsaalm laj David.
Li Qaawa' a'an laj eechal re li choxach'och'
ut chixjunil li wank chisa'.
2Re li Qaawa' chixjunil li ruuchich'och'
jo'wi' eb' li neke'hilank chisa'.
A'an kixaqab'ank re li ruuchich'och' sa' xb'een li palaw,
a'an kik'ojob'ank re sa' xb'eeneb' li nima'.
3Ani taataqe'q sa' xtzuul li Qaawa'?
Ani truuq taawanq sa' li xloq'laj na'aj?
4Ka'ajwi' li chaab'il xyu'am ut saq ru xch'ool,
li ink'a' naxloq'oni eb' li jalanil yos,
chi moko nayehok jurament sa' tik'ti'.
5A'an taak'uluq re li rosob'tesihom li Qaawa'
jo'wi' li kolb'a ib' nachalk rik'in li Yos aj kolol re.
6Tz'aqal jo'kaneb' li neke'sik'ok aawe,
eb' li neke'raj rilb'al aawu, at xYosat laj Jakob!
7Tehomaq eerib', ex okeb'aal,
waklesihomaq eerib', ex najteril okeb'aal,
re naq taa'ok li nimajwal Awab'ej!
8Ani li nimajwal Awab'ej?
A'an li Qaawa', li kaw rib', li wank xwankil,
a' li Qaawa', li kaw rib' chi yalok.
9Tehomaq eerib', ex okeb'aal,
waklesihomaq eerib', ex najteril okeb'aal,
re naq taa'ok li nimajwal Awab'ej!
10Ani li nimajwal Awab'ej?
A' li Qaawa', li rajawal kaw rib',
a'an li nimajwal Awab'ej.