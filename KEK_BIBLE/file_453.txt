JOB 17
1Oso'k we naq naweek'a,
yo chi lajk linmusiq',
yo chi woyb'eninkil li muqleb'aal kamenaq.
2Jo'k'ihaleb' li wankeb' chinsutam, nikine'reetz'u;
chi q'eq ut chi kutan junes rahilal neke'xb'aanu we.
3At Qaawa', chalqat chinkolb'al;
ka'jat wi' laa'at naru tat-aatinaq chiwix.
4Laa'at xat-aalob'resink re li xk'a'uxeb';
maak'eheb' chi numtaak sa' inb'een.
5Li ani naxq'axtesi li ramiiw sa' ruq'eb' li xik' neke'ilok re,
ra te'xk'ul eb' li ralal xk'ajol.
6Xinaak'e chi se'leb'aal
sa' xyanqeb' chixjunileb' li tenamit;
chanchan neke'xchuub'a xnaq' wu naq nikine'xhob'.
7Yo chi oso'k xsa' li wu xb'aan xrahil linch'ool;
kama' li mu naq yo chi sachk lintib'el.
8Li tiikeb' ru xyu'am neke'sachk xch'ool chi rilb'al linrahilal;
ut li maak'a' xmaak nachalk xjosq'il
chirixeb' li ink'a' useb' xna'leb'.
9Ab'an li tiik xch'ool kaw xaqxooq sa' li xpaab'aal,
ut li maak'a' xmaak chinimanq li xkawilal xch'ool.
10Ut laa'ex yalomaq wi' chik aatinak chiwix!
Ninnaw chi us naq maajun sa' eeyanq wank xna'leb'.
11Raqe'k re linyu'am, toq'ob' wu;
li k'aru xink'uub' xb'aanunkil ink'a' xtz'aqlok ru.
12Laa'ex nekek'e li q'oqyink cho'q kutan;
us ta toj aak'ab',
nekeye naq chalk re li kutan.
13Li k'aru nawoyb'eni laa'in,
a'an li xik sa' xna'ajeb' li kamenaq
ut hilank sa' li q'oqyinkil taq'a.
14Ninye re li jul: “At inyuwa'”,
ut reheb' li motzo': “Ex inna', ex was wiitz'in”, chankin.
15B'ar wank anaqwan li woyb'enihom?
K'aru xkanaak wi' li xsahil inch'ool?
16Te'xik wochb'een sa' xchamal li jul,
wotz toomuqe'q sa' li pojtz'!