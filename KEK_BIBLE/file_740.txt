IS 61
Li xk'anjel li propeet
1Li xMusiq' li Qaawa' wank sa' inb'een
xb'aan naq li Yos xinxyul ut xinxtaqla chaq
chi xyeeb'al li Chaab'il Esilal reheb' li neb'a',
re xk'ojob'ankil xch'ooleb' li ra wankeb',
re xpuktesinkil resil li kolb'a ib' reheb' li wankeb' sa' tz'alam
ut li rach'ab'ankileb' li wankeb' chi tz'aptz'o;
2re xyeeb'al resil jun chaab'il chihab' sa' xk'ab'a' li Qaawa',
a' li xkutankil li eeqajunk cho'q re li qaYos.
Li Qaawa' xinxtaqla chaq re xk'ojob'ankil xch'ooleb' chixjunileb' li yookeb' chi yaab'ak.
3Ut laa'in tento tink'e xkorooneb' laj Sión li ra wankeb', ruuchil li cha;
tinhoy li sununkil b'an sa' xb'eeneb', jo' ruuchil li tz'uyink;
tento teb'intiqib' rik'in chaab'il aq'ej, jo' ruuchil li rahil ch'oolej.
“Xche'el li tiikilal” chik te'xk'ab'a'in,
awb'ileb' xb'aan li Qaawa' re xk'utb'al li xloq'al.
4Toja' naq te'xyiib' wi' chik li najteril po'lem,
te'xkab'la ajwi' eb' li mayeril ochoch;
te'xwaklesi wi' chik eb' li juk'b'il tenamit
jo'wi' eb' li ochoch li ke'juk'mank junxil.
5Eb' laj ab'l poyanam tole'xch'oolaniheb' leeketomq,
eb' li jalaneb' xtenamit te'k'anjelaq cheru
ut te'xxok ruheb' leerawimq.
6Ut laa'ex teek'ab'a'in: “aj tij chiru li Qaawa'”;
“aj k'anjeleb' chiru li qaYos” taayeemanq eere.
Teetzeka li xsahil eechej eb' laj ab'l tenamit
ut teereechani li xb'ihomaleb'.
7Numtajenaq leexutaan ut leemajewankil eek'ulum chaq;
jo'kan naq naab'alaq ajwi' leemaatan:
ka'wa teek'ul xk'ihal leeb'ihomal sa' li na'ajej wanqex wi'
ut junelik chik sahaq sa' leech'ool.
8Xb'aan naq laa'in, li Qaawa', jwal ninra li tiikilal
ut xik' nawil li elq'ak ut li kamsink poyanam.
Tinq'ajkamuheb' chi tz'aqal re ru
ut tink'ojob' rik'ineb' jun sumwank xaqxooq xwankil chi junelik.
9Q'axal nawnooq ruheb' li ralal xk'ajol xb'aaneb' li tenamit,
ut chixjunileb' li te'iloq reheb' te'xk'e reetal
naq a'aneb' jun tenamit osob'tesinb'il xb'aan li Qaawa'.
Li ak' Jerusalén
10K'ajo' naq nasaho'k linch'ool rik'in li Qaawa',
jwal nim li xsahil li waanm rik'in linYos,
xb'aan naq xinxtiqib' rik'in li xkolom
ut xinxlan rik'in li xtiikilal jo' rik'in junaq b'aatal,
kama' li b'eelomej naxk'e li xkoroon chi xjolom
ut li ixaqilb'ej naxtiqib' rib' rik'in li xchaq'alil ru q'ol.
11Jo' naq li ch'och' naxk'e chi yo'laak chixjunil li che'k'aam
ut namoqk li loq'laj iyaj sa' li xna'aj li awimq,
jo'kan ajwi' naq li Qaawa' tixk'e chi moqk li tiikilal,
ut chixjunileb' li tenamit te'b'ichanq re.