SAL 142
Aawik'in nintz'aama intenq'ankil
1Xk'utum ut xtij laj David, naq wan chaq sa' li ochoch pek.
2Ninyaab'a li Qaawa' chi kaw xyaab' linkux,
a' li Qaawa' nintz'aama wi' intenq'ankil.
3Chiru linYos ninyaab'ak ut nintz'uyink,
ut ninch'olob' li rahilal yookin xk'ulb'al,
4naq yo chi lajk linmetz'ew ut nawiib'ank linch'ool.
At Qaawa', laa'at nakanaw chanru linyu'am.
Sa' li b'e ninnume'k wi', xe'xmuq xra'aleb' re int'anb'al.
5Chat-iloq chink'atq ut chak'e reetal:
maajun junaq nanawok wu.
Maab'ar naru tinmuq wib';
maajun junaq truuq chi kolok we.
6At inYos, aawik'in nintz'aama intenq'ankil
ut ninye naq laa'at linsaqoonak;
laa'at linmaatan sa' li ruuchich'och' a'in.
7Chawab'i taxaq xyaab' inkux,
xb'aan naq q'axal ra wankin.
Chinaakol taxaq sa' ruq'eb' li xik' neke'ilok we,
xb'aan naq jwal kaweb' rib' chiwu.
8Chinaawisi taxaq sa' li tz'alam a'in
re naq tinyoxinq chawu.
Naq te'ril naq xab'aanu usilal we,
eb' li tiikeb' xch'ool te'xch'utub' rib' chi ninq'ehik.