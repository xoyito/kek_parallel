PR 17
1Jwal us li tzekank sa' neb'a'il ut tuqtuukilal
chiru li ninq'ehik b'arwi' yo li raaxiik'.
2Laj k'anjel seeb' xk'a'uxl
taakanaaq cho'q aj eechal re li alab'ej maak'a' xna'leb',
ut taatz'aqonq chi eechanink
sa' xyanqeb' li wankeb' sa' li junkab'al a'an.
3Li oor ut li plaat sa' xam neke'ch'ajob'resiik;
ab'an li qach'ool nayale'k rix xb'aan li Qaawa'.
4Li ink'a' us xch'ool ut laj tik'ti'
neke'xpaab' li neke'xye eb' laj maak.
5Li naxse'e li neb'a'
naxhob' li Yos;
li nasaho'k xch'ool rik'in li xrahilal,
taaraqmanq aatin sa' xb'een.
6Li xsahil xch'ooleb' li ak tiixeb'
a'aneb' li ri xmameb';
li xloq'al eb' li alal k'ajolb'ej
a'aneb' li xna' xyuwa'eb'.
7Se'leb'aal naq li maak'a' xna'leb'
tixnimob'resi rib' chi aatinak chi chaab'il;
jo'kan ajwi' li xnimal ru winq
ink'a' us wi na'aatinak sa' tik'ti'.
8Li natuminank u,
sa' xch'ool a'an naq us na'elk sa' chixjunil li naxb'aanu.
9Li naxtz'eq chirix xch'ool li hob'e'k, naxnaw rahok;
li ink'a' nakuyuk, naxnajtob'resi li ramiiw.
10Q'axal us li q'use'k cho'q re li wank xna'leb'
chiru naq taajiliiq chi che' li maak'a' xna'leb'.
11Li q'etq'et junelik naxsik' li raaxiik',
ab'an sa' junaq kutan taachalq junaq jwal kaw rib' chi yalok rik'in.
12Jwal us naq taataw aawib' rik'in junaq josq' aj xul
chiru naq toxaataw junaq winq maak'a' xna'leb'.
13Li naxk'e maa'usilal cho'q reeqaj li usilal ki'uxk re,
junelik wanq li rahilal sa' li xjunkab'al.
14Xyoob'ankil li raaxiik', a'an jo' xteeb'al li tz'akanb'il ha':
q'axal us li elk chi junpaat chiru naq taanimanq li xik'il uuchink.
15Rach'ab'ankil li xmaakob'k
ut xteneb'ankil maak sa' xb'een li maak'a' xmaak,
ink'a' nawulak chiru li Qaawa'.
16K'aru taa'ok wi' li tumin sa' ruq' li maak'a' xna'leb'?
Li chaab'il na'leb' ink'a' naloq'mank!
17Li tz'aqal amiiw junelik narahok;
sa' xq'ehil junaq rahilal tatxtenq'a
jo' junaq tz'aqal asb'ej.
18Li maak'a' xna'leb' sa' junpaat nak'asok chirix li ramiiw
ut naxtoj xk'as chi ink'a' naxk'oxla chi us.
19Li nawulak chiru li wech'ij ib', naxra li maak;
li naxnimob'resi rib' naxsik' xrahilal xjunes rib'.
20Li ink'a' us xna'leb' maajoq'e tixtaw li sahilal;
li ani nawulak chiru tik'ti'ik naxb'oq rahilal sa' xb'een.
21Li wank ralal maak'a' xna'leb', junelik ra sa' xch'ool;
li xyuwa' junaq mem maajoq'e tixtaw sahil ch'oolej.
22Li sahil ch'oolej a'an chanchan li b'an nak'ehok kawilal;
ab'an li rahil ch'oolej na'oksink yajel.
23Li ink'a' us xna'leb' nak'uluk tumin sa' muqmu,
re naq ink'a' taawanq li tiikilal.
24Li seeb' xk'a'uxl junelik naxsik' xtz'aqob' li xna'leb';
a'ut li maak'a' xna'leb' ink'a' naxnaw b'ar yo chi xik.
25Li alalb'ej maak'a' xna'leb'
a'an xtib'l jolom ut rahil ch'oolej cho'q re li xna' xyuwa'.
26Moko us ta xteneb'ankil maak sa' xb'een li maak'a' xmaak,
chi moko xrahob'tesinkil li chaab'il xch'ool.
27Li wank xna'leb' moko k'iila aatin ta naxye,
ut li seeb' xch'ool ink'a' naxseeb'a rib' chi josq'o'k.
28Naq ink'a' na'aatinak li maak'a' xna'leb',
nayeemank naq wank xna'leb';
ut wi maak'a' naxye,
nak'oxlamank naq seeb' xch'ool.