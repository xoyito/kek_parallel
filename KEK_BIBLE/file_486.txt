SAL 8
Li xnimal xloq'al li Qaawa' sa' qayanq laa'o
1Re li xjolomileb' laj b'ichanel. Rik'in li s√≠tara re Gat. Xsaalm laj David.
2At Qaawa', aj Eechalat qe,
k'ajo' xnimal laaloq'al sa' chixjunil li ruuchich'och'!
Toj sa' xb'een li choxa terq'usinb'il laanimajwal wankilal!
3Rik'in xyaab' xkuxeb' li neke'tu'uk ut eb' li k'uula'al
xak'ojob' laawankil
re xtz'apb'al xsa' reheb' li xik' neke'ilok aawe,
re xsachb'al xwankil eb' laj q'etol aatin li neke'raj eeqajunk.
4Naq ninka'ya li choxa yiib'anb'il aab'aan,
li po ut li chahim k'ojob'anb'ileb' sa' xna'aj,
5k'a' ta xaq ru li winq naq q'axal nakak'oxla,
k'a' ta xaq ru junaq poyanam
naq wank aach'ool chirix?
6Kach'in chik maa jo' yos naq xaayoob'tesi,
xak'e xloq'al ut xwankilal re awab'ejink.
7Xaxaqab' chi taqlank sa' xb'eeneb' laab'aanuhom
ut xaq'axtesi chixjunil rub'el roq rub'el ruq':
8chixjunileb' li karneer ut li wakax,
ut a'atqeb' li xul wankatqeb' sa' k'iche',
9eb' li xul neke'rupupik chiru choxa
ut eb' li kar sa'atqeb' li palaw,
jo'ch'inal jo'nimal li wank sa' xchamal li ha'.
10At Qaawa', aj Eechalat qe,
k'ajo' xnimal laaloq'al sa' chixjunil li ruuchich'och'!