JON 2
Laj Jonás kitijok
1Toja' naq laj Jonás kitijok chaq chiru li Qaawa' li xYos, toj sa' xsa' li nimla kar, 2ut kixye chi jo'ka'in:
“Sa' xrahilal inch'ool xintijok chawu, at Qaawa',
ut xinaasume chaq.
Toj sa' xchamal li xna'ajeb' li kamenaq xinpatz' chaq laak'ab'a',
ut laa'at xinaawab'i.
3Xinaakut sa' xchamal li palaw,
ut xinmuqunk chisa'.
Li xkaw oq li palaw li nakataqla laa'at,
xlaje'nume'k sa' inb'een.
4Ut xinye sa' inch'ool: «Xinaawisi chi xnaq' aawu».
Xink'oxla naq ink'a' ta chik twil laasantil ochoch.
5Li ha' xinxnuq' chi junajwa,
yookin chi xik sa' li xchamal;
ut xtzukle rib' li xpimul li ha' chinjolom.
6Q'axal cham wi' chik xinwulak;
xink'oxla naq ink'a' chik tinxkoq' chaq.
Ab'an laa'at at Qaawa', at inYos,
xinaakol chiru li kamk.
7Xweek'a naq yo chi elk linch'ool,
naqaamilat sa' li waanm, at Qaawa',
ut lintij xwulak aawik'in, toj sa' laasantil ochoch.
8Eb' li neke'loq'onink eb' li yal k'oxlanb'il yos,
moko tiikeb' ta xch'ool chawix.
9A'ut laa'in tinyoxinq ut tinmayejaq chawu;
tinb'aanu li k'aru inyeechi'om aawe.
At Qaawa', ka'ajwi' aawik'in nachalk li kolb'a ib'”.
10Toja' naq li Qaawa' kixtaqla li nimla kar chi xxa'wankil laj Jonás chi ch'och'el.