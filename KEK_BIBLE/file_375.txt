2 KR 8
Wank chik xkomon li xb'aanuhom laj Salomón
(1 R 9,10-28)
1Kinume'k junmay chihab' xkab'lankil li rochoch li Qaawa' ut li rochoch li awab'ej, 2ut laj Salomón kixyiib'eb' wi' chik li tenamit k'eeb'il re xb'aan laj Jirán ut kixk'eheb' laj Israel chi wank aran.
3Chirix chik a'an koho chi yalok rik'in li tenamit Jamat-Sobá ut kixchap cho'q re. 4Kixyiib' ajwi' Tadmor sa' li chaqich'och' ut chixjunileb' li tenamit k'uulanb'il wi' chixjunil li tzekemq, a'eb' li ke'kab'laak xb'aan aran Jamat. 5Ut kixwaklesi wi' chik Bet-Jorón li wank chi tzuul ut Bet-Jorón li wank sa' taq'a, tenamiteb' suttz'akeb' rix, wankeb' okeb'aal nat'b'ileb' chi us. 6Kixyiib' Bahalat ut chixjunileb' li tenamit k'uulanb'il wi' chixjunil li tzekemq; jo'kan ajwi' eb' li tenamit li wankeb' wi' li xb'eleb'aal ch'iich', eb' li xkawaay ut chixjunil li jo'k'ihal kiraj xkab'lankil laj Salomón aran Jerusalén, Líbano ut sa'eb' chixjunil li na'ajej wankeb' rub'el li x'awab'ejihom. 7Chixjunileb' laj Hit, laj Amor, laj Perés, laj Jib ut laj Jebús, li maawa'eb' aj Israel li ke'kanaak, 8naraj naxye, eb' li ralal xk'ajoleb' li ink'a' ke'choye'k xkamsinkil xb'aaneb' laj Israel, laj Salomón kixmineb' ru chi kawil k'anjelak, jo' yookeb' chi xk'ulb'al chalen toj anaqwan. 9A'ut eb' laj Israel ink'a' kixmineb' ru chi kawil k'anjelak, xb'aan naq a'aneb' aj puub', aj jolomineleb', aj taqlaneleb', xjolomileb' li xb'eleb'aal ch'iich' ut aj ilol reheb' li xkawaay. 10Eb' laj ilol re li k'anjel yo xb'aanunkil laj Salomón, wankeb' lajeeb' roxlajuk'aal (250); a'aneb' li neke'taqlank reheb' li poyanam a'an.
11Laj Salomón kirisi li xrab'in laj Parahón sa' xtenamit laj David ut kixtaqla sa' li ochoch li kixyiib' cho'q re a'an, xb'aan naq kixk'oxla naq li rixaqil ink'a' naru wank sa' rochoch laj David, awab'ej re Israel, xb'aan naq jwal loq' li na'ajej wanjenaq wi' li xLoq'laj Kaax li Qaawa'.
12Toja' naq laj Salomón kixtikib' xyeechi'inkil k'atb'il mayej chiru li Qaawa' sa' xb'een li artal kixyiib' chiru xneb'aalil li rochoch li Yos; 13kimayejak sa'eb' li kutan naq tento xb'aanunkil, jo' chanru naxye li xchaq'rab' laj Moisés, naraj naxye, sa'eb' li kutan sábado, sa' xyo'lajik li po ut sa' li oxib' chi ninq'e nawank chiru li junq chihab': sa' li xNinq'e li wa ink'a' yuub'il, sa' xNinq'eheb' li Xamaan ut sa' xNinq'eheb' li Muheb'aal.
14Jo'kan ajwi' kixxaqab' xkutankil li xk'anjel li junjunq, jo' chanru yeeb'il xb'aan laj David li xyuwa', re naq eb' laj tij te'k'anjelaq ut eb' laj Leví te'xloq'oni ru li Yos ut te'xtenq'aheb' laj tij sa' li k'aru te'raj rajlal kutan. Jo'kan ajwi' kixxaqab' xkutankil li xk'anjeleb' laj ilol okeb'aal sa' li junjunq chi okeb'aal, xb'aan naq jo'ka'in xyehom chaq laj David, aj k'anjel chiru li Qaawa'. 15Eb' laj tij ut eb' laj Leví ke'xb'aanu chi tz'aqal re ru li xk'anjeleb', jo' chanru yeeb'il chaq reheb' xb'aan li awab'ej; ke'xpaab' ajwi' li xchaq'rab' laj David chirix li xk'uulankil li tumin. 16Chixjunil li teneb'anb'il sa' xb'een laj Salomón, kib'aanumank, chalen sa' li kutan naq ke'xtikib' chaq li rub'elankil li rochoch li Yos toj sa' xraqik. Li rochoch li Qaawa' kiyiib'aak chi tz'aqal re ru.
17Toja' naq laj Salomón koho sa'eb' li tenamit Esión-Kéber ut Elat, chire li palaw, sa' xteepal Edom, 18ut laj Jirán, chirixeb' li xtaql, kixtaqlaheb' jukub' ut winq li neke'xnaw chi us xb'eresinkileb' li jukub', re naq te'xik Ofir rochb'eeneb' laj k'anjel chiru laj Salomón. Eb' a'an koheb' ut ke'wulak Ofir, b'arwi' ke'xk'am chaq waqlajuk'aal (320) kintal chi oor ut ke'xq'axtesi re li awab'ej Salomón.