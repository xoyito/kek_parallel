JOB 30
1Ab'an anaqwan eb' li toj saajeb' chiwu nikine'xse'e.
Ut cho'q we laa'in li xyuwa'eb' a'an
moko xk'ulub'eb' ta wank sa' xyanqeb' li tz'i' li neke'ilok re linketomq!
2Maak'a' raj x'ok wi' we li xk'anjeleb',
xb'aan naq moko kaweb' ta rib',
3xb'aan li tz'okaak ut li rahilal.
Chiru li q'oqyink neke'xik sa' chaqich'och'
chi xsik'b'aleb' xxe' li chaqiche';
4neke'xxok li k'ahil pim
ut neke'xk'uxatq xxe' li pim.
5Isinb'ileb' sa' xyanqeb' li poyanam,
aanilasinb'ileb' chanchaneb' wi' aj elq',
6wankatqeb' sa'eb' li ochoch pek,
sa'eb' li saqoonak ut eb' li jul.
7Japeb' re chi yaab'ak sa'eb' li pim,
neke'xmuq rib' rub'eleb' li k'ix.
8Poyanameb' li maak'a' xk'ulub'eb',
ink'a' k'eeb'ileb' sa' ajl ut isinb'ileb' sa' li xtenamiteb'.
9Ab'an anaqwan nikine'xse'e ut nikine'reetz'u.
10Nikine'xtz'eqtaana ut neke'xnajtob'resi rib' wik'in;
ut chi maak'a' xxutaaneb' neke'chuub'ak sa' xnaq' wu.
11Chalen naq li Yos xinxtz'eq chirix li xch'ool ut xkub'si linwankil,
ink'a' neke'xutaanak chinhob'b'al.
12Naab'aleb' laj jitol we xe'wakliik chaq
ut neke'xsik' inrahob'tesinkil,
yookeb' chi chalk sa' inb'een re inkamsinkil.
13Xe'xtz'ap li b'e chiwu,
neke'raj insachb'al,
ut maajun naramok chiruheb'.
14Jun chalikeb' sa' inb'een, chi k'ajo' japok e;
neke'ok jo' na'uxk ok sa' xhopolal junaq tz'ak.
15Xiw xiw aj chik wankin,
maak'a' chik inloq'al, chanchan naq xk'ame'k xb'aan li iq';
xsachk linsahilal jo' nasachk junaq choql.
16Anaqwan yo chi oso'k linyu'am,
yo chi numtaak li ch'a'ajkilal sa' inb'een.
17Toj chiru linb'aqel nawulak linrahilal,
ink'a' nakotzk xmay linrahilal chiru q'oqyink.
18Xinxchap chi kaw li Yos
ut ninxchiq'le chiru li waq';
19xinxkut chiru li ch'och',
chanchanin wi' li pojtz' ut li cha.
20Nintz'aamank nin'elajink chawu, at inYos,
ut ink'a' nikinaasume chaq;
ninwulak aawik'in ut ink'a' nikinaawab'i.
21Q'axal xik' aj chik nikinaawil,
ut k'ajo' naq yookat chinrahob'tesinkil.
22Poyin aj chik
ut ninxchiq'le li kaqsut-iq'.
23Ninnaw naq laa'at taawaj tinkamq
re tinxik sa' li na'ajej toxe'kanaaq wi' chixjunileb' li yo'yookeb'.
24Ma ink'a' tab'i' xintenq'aheb' li toq'ob'aal ru
ut xinkoleb' chiru li rahilal wankeb' wi'?
25Ma ink'a' tab'i' xinyaab'ak chirixeb' li ra wankeb'
ut xintoq'ob'a ruheb' li neb'a'?
26Xwoyb'eni li sahilal, ut xchalk li rahilal;
xinyo'oni li kutan saqenk, ut xchalk li aak'ab'.
27Naxamnak sa' linsa' chi junelik,
xb'aan naq junes rahil kutan yookin chi rilb'al.
28K'ajo' xrahil li waanm,
kama' junaq kutan mu ru;
xaqxookin sa' xyanqeb' li komonil,
ninpatz' intenq'ankil.
29Ramiiwin chik laj xojb'
ut xkomonin laj tak' ra'.
30Yo chi q'eq'o'k lintib'el,
ut jore'keb' re linb'aqel xb'aan li tiq.
31Lin'aarp xsutq'iik chi k'anjelob'aal re li rahil ch'oolej,
ut sa' linxolb' junes xyaab' li tz'uyink na'elk chaq.