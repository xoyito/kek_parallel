SAL 143
Tij sa' xhonalil li rahilal
1Xsaalm laj David.
At Qaawa', chawab'i taxaq lintij,
chak'e reetal li nintz'aama chawu,
chinaasume taxaq xb'aan xtiikilal laach'ool.
2Matraqok aatin sa' inb'een,
xb'aan naq maajun junaq maak'a' ta xmaak chawu.
3Li xik' na'ilok we naraj inkamsinkil,
xinxt'an sa' ch'och' ut yo chinyeq'inkil;
xinxk'e chi wank sa' aak'ab'
kama' wi' li kamenaqin chi junajwa.
4Yo chi lajk linmetz'ew,
k'ajo' naq namayok li waanm!
5Jultik we eb' li kutan ke'nume'k junxil,
nink'oxla rix jo'nimal li xab'aanu chaq,
ut nanaqk sa' inch'ool chixjunil laab'aanuhom.
6Ninterq'usi li wuq' chi tijok chawu;
kama' li chaqi ch'och' naraj li ha',
jo'kanin laa'in chi xrahinkil aawu.
7Chinaasume taxaq chi junpaat, at Qaawa',
xb'aan naq elk re linmusiq'.
Maamuq taxaq chiwu li xnaq' aawu:
wi ta jo'kan, kama'aqin raj eb' li neke'xik sa' xna'ajeb' li kamenaq.
8Eq'la chak'e taxaq chi week'a laarahom:
k'ojk'o linch'ool aawik'in.
Chak'ut taxaq chiwu li b'e tento tink'am,
xb'aan naq aawik'in wank li woyb'enihom.
9At Qaawa', chinaakol chiruheb' li xik' neke'ilok we,
xb'aan naq ninmuhenk rub'el laakupuhom.
10Chak'ut chiwu xpaab'ankil laawajom:
relik chi yaal naq laa'at linYos.
A' taxaq laachaab'il musiq' chib'eresinq we sa' tuqtuukil ru b'e.
11Laa'at li Qaawa': chakol taxaq linyu'am;
sa' xk'ab'a' xtiikilal laach'ool
chinaawisi sa' li rahilal wankin wi'.
12Sa' xk'ab'a' xnimal laarahom
chasach ruheb' li xik' neke'ilok we.
Che'oso'q taxaq chixjunileb' li neke'rahob'tesink we,
xb'aan naq laa'in aj k'anjel chawu, at Qaawa'.