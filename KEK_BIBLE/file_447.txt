JOB 11
Laj Sofar
1Naq laj Sofar aj Nahamat kirab'i li raatin laj Job, kixye chi jo'ka'in:
2Tento xsumenkil li k'iila aatin a'in.
Us ta numtajenaq xaye,
ink'a' naraj xyeeb'al naq xaye li yaal.
3Ma nakak'oxla naq laak'iila aatin taatz'apoq xsa' qe,
ut maajun tixnaw xsumenkil laamemil na'leb'?
4Laa'at xaye: “Maak'a' linmaak
ut tiik linch'ool chiru li Yos”.
5Us raj naq li Yos taasumenq aawe!
6Tixk'ut raj chawu li choxahil na'leb',
chixjunil li tz'aptz'ookil na'leb' li jwal ch'a'aj xtawb'al ru.
Chi jo'kan taanaw raj
naq li Yos ink'a' xk'e naab'al rahilal sa' aab'een,
jo' aak'ulub' xk'ulb'al.
7Ma nakak'oxla naq taataw ru li xchamal xk'a'uxl li Yos
ut li xtiikilal xch'ool li Nimajwal?
8Maajoq'e toxaanaw ut toxaataw ru:
a'an q'axal najt xteram chiru li choxa,
numtajenaq cham chiru li xna'ajeb' li kamenaq,
9jwal najt xkelam chiru xkelam li ruuchich'och',
ut q'axal nim ru chiru xnimal ru li palaw.
10Wi li Yos tatxk'e sa' tz'alam
ut tatxb'oq sa' raqleb'aal aatin,
ani taaramoq chiru?
11A'an naxnaw ani aj tik'ti' ut ink'a' us xna'leb';
naril li maa'usilal ut naxtz'il rix.
12Ab'anan jwal ch'a'aj naq li maak'a' xna'leb' tixtaw xna'leb',
jo' ch'a'aj naq li k'iche'il b'uur tixnaw wank cho'q re li ochoch.
13K'e aach'ool chi xb'aanunkil li tiikilal
ut tijon, elajin chiru li Yos.
14Wi xab'aanu li maak, maab'aanu chik;
maak'e xna'aj li maa'usilal sa' laawochoch.
15Chi jo'kan taataqsi laapeekem chi maak'a' aaxutaan;
ut tatwanq chi sa laach'ool chi maak'a' aaxiw.
16Taatz'eq chirix aach'ool laarahilal,
kama' li ha' nanume'k rub'el li q'a.
17Taalemtz'uno'q laayu'am jo' li saq'e tuqtu wa'leb'.
Naq wanqat sa' li honal q'oqyink ru, matk'oxlak:
li aak'ab' kama'aq chik hik'e'k.
18K'ojk'ooq aach'ool naq wanqat ut xaqxooq laawoyb'enihom;
rub'el xmuheelahom li Yos, sa tatwarq.
19Maak'a' taaxib'esinq aawe naq yooqat chi hilank,
ut naab'aleb' te'chalq chi xpatz'b'al aawe xtenq'ankileb'.
20A'ut li ink'a' useb' xna'leb' te'mutz'o'q ut te'oso'q:
ka'aj chik li kamk yooqeb' royb'eninkil.