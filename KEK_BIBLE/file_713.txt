IS 34
Li Qaawa' tixsach ru Edom
1Jilonqex chaq, ex tenamit, ut ab'ihomaq;
k'ehomaq reetal chi us, ex poyanam.
Ab'in, at ruuchich'och' ut chixjunil li wank chisa';
k'e reetal, at choxach'och' jo'wi' chixjunil li nayo'laak chiru.
2K'ajo' xjosq'il li Qaawa' rik'in chixjunil li tenamit
jo'wi' rik'in chixjunileb' laj puub'.
Xteneb' li tojb'amaak sa' xb'eeneb'
ut xq'axtesiheb' chi kamk.
3Eb' li kamenaq te'jilixinq sa' b'e,
k'ajo'aq xchuhil eb' li kamenaqeb';
chanchanaq roq nima' li kik' sa'atqeb' li tzuul!
4Sachaamilaqeb' li chahim, li saq'e ut li po,
li choxa tixmoch rib' jo' junaq hu;
ut chixjunileb' li chahim li wankeb' chiru choxa te'chupq
jo' naq natz'umaak li xtux li uub',
kama' naq naq'ano'k li xxaq li xche'el li iig.
5Xb'aan naq linq'esnal ch'iich' sa' choxa
yo royb'eninkil jo'q'e tolxrahob'tesi Edom,
jo'q'e taakub'eeq sa' xb'een li tenamit li xinq'axtesi chi sache'k ru.
6Oso'jenaq li xq'esnal ch'iich' li Qaawa' sa' kik' ut xeeb',
kama' naq neke'kamsiik eb' li karneer ut li chib'aat
sa' xhonalil li mayejak.
Li Qaawa' taamayejaq aran Bosrá,
ut taawanq nimla kamsink sa' xteepal Edom.
7Cho'q ruuchileb' li xninqal xul te'kamsiiq eb' li tenamit;
jo' ruuchileb' li teelom wakax
te'oso'q li jwal kaweb' rib'.
Toja' naq li xna'ajeb' taanujaq chi kik',
ut taaxeeb'o'q li pojtz'.
8Xb'aan naq a'anaq xkutankil li eeqajunk cho'q re li Qaawa',
a'anaq xchihab'il li q'axok u cho'q re laj kolol re Sión.
9Eb' li nima' sa' xteepal Edom te'kanaaq cho'q raxkas,
li xpojtz'il li na'ajej taasutq'iiq cho'q asuupr,
ut li xch'och'el taakanaaq cho'q raxkas li yo xxamlel.
10Maajoq'e taachupq chi q'eq ut chi kutan
ut junelik yooq chi elk li xsib'el.
Nakirirnak taakanaaq li na'ajej chi junajwa
ut maajun chik taanume'q aran.
11Aran te'xyiib' xna'ajeb' li warom ut li k'uch, laj tak' ra' ut li tuntz'oq.
Li Qaawa' tixsutq'isi Edom cho'q chaqich'och' ut junesal na'ajej.
12Maajun chik taaxaqab'aaq cho'q awab'ej,
chixjunileb' li xninqal ru winq te'sachmanq ruheb'.
13Pajl taak'iiq sa'eb' li xchaq'alil ru ochoch re Edom;
warak'ix ut k'aamla te'yo'laaq sa'eb' li kawub'resinb'il ochoch.
A'anaq chik xna'ajeb' laj xojb'
ut rochocheb' laj tak' ra'.
14Eb' li yak te'wanq rochb'eeneb' laj xojb'
ut eb' li chib'aat te'xb'oqatq rib';
aran ajwi' taawanq li anum Lilit xk'ab'a'.
15Sa' li na'ajej a'an te'wanq li k'anti';
aran te'molb'eq ut te'xtiqwa li xmoleb'
toj reetal te'yo'laaq.
Aran ajwi' te'xch'utub' rib' eb' li so'sol.
16Tehomaq li xhu li Qaawa' ut yaab'asihomaq xsa':
teek'e reetal naq maajun junaq reheb' li xul a'an ink'a' ta taatawmanq;
maajun tixtz'eqtaana li rochb'een.
Xb'aan naq a' ajwi' li Qaawa' kiyehok re
ut a' ajwi' li xmusiq' taach'utub'anq reheb'.
17Li Qaawa', a'an li kik'ehok reheb' sa' xna'ajeb'
ut rik'in ruq' kixjek'i li xtenamit li junjunq.
A'anaqeb' laj eechal re chi junajwa
ut aran te'wanq chi junelik q'e kutan.