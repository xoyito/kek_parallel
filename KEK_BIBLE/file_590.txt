SAL 112
Li xsahilal xch'ool li nab'eek sa' tiikilal
1Aleluya!
Us xaq re li naroxloq'i li Qaawa'
ut q'axal nasaho'k sa' xch'ool rik'in xpaab'ankil li xchaq'rab'!
2Jwal kawaqeb' rib' li ralal xk'ajol sa' ruuchich'och';
osob'tesinb'ilaq li riyajil li tiikeb' xch'ool.
3Sa' li xjunkab'al taawanq b'ihomal ut nimla sahilal;
us taa'elq rik'in chixjunil li xb'aanuhom.
4Xkutano'k li aak'ab' sa' xb'eeneb' li tiikeb' ru xyu'am,
sa' xb'eeneb' li tuulan, laj uxtaan ut li tiikeb' xch'ool.
5Us xaq re li natoq'ob'ank u ut nak'ehok chi to' li xtumin,
ut naxjolomi chi chaab'il li xjunkab'al.
6Maajun wa taawiib'anq xch'ool;
relik chi yaal naq junelik paatz'el li ani nab'eek sa' li tiikilal.
7Ink'a' naxiwak chi rab'inkil li ink'a' usil esilal,
xb'aan naq kaw xch'ool, ut k'ojk'o li raanm rik'in li Qaawa'.
8K'ojk'o li xch'ool ut ink'a' naxiwak,
toj toxril chi sache'k eb' li xik' neke'ilok re.
9Nasihink chi yo'oon reheb' li neb'a',
ut li xchaab'ilal xch'ool wank chi junelik.
Tixtaqsi li rilob'aal chi wanq xloq'al.
10Naq li ink'a' us xna'leb' taaril a'an, taajosq'o'q,
tixk'uxuxi ruuch re ut taamayoq sa' xch'ool.
Maak'a' taakanaaq wi' li ratawomeb' li ink'a' useb' xna'leb'!