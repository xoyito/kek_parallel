SAL 115
Li tz'aqal Yos
1At Qaawa', maak'e qaloq'al laa'o,
chak'e b'an xloq'al laak'ab'a',
xb'aan naq chaab'ilat ut tiik laach'ool.
2K'a'ut naq te'xye li maak'a'eb' xpaab'aal:
“B'ar wank li xyoseb'?”.
3Li qaYos wank sa' choxa;
jo'nimal li naraj xb'aanunkil, nalajxb'aanu.
4A'ut li xyoseb' li poyanam a'an yal oor ut plaat,
yal xb'aanuhom ruq'eb' li winq.
5Wankeb' xtz'uumal re, ut ink'a' neke'aatinak,
wank xsa' ruheb', ut ink'a' neke'ilok,
6wankeb' xxik, ut ink'a' neke'ab'ink,
wank ru'ujeb', ut ink'a' neke'utz'uk.
7Wankeb' ruq', ut ink'a' neke'ch'e'ok,
wankeb' roq, ut ink'a' neke'b'eek,
tik ink'a' na'eek'ank b'ayaq sa' xkuxeb'.
8Kama'aqeb' ajwi' a'an li xe'yiib'ank reheb',
jo'k'ihaleb' li k'ojk'ookeb' xch'ool rik'ineb'.
9Ex ralal xk'ajol laj Israel,
kawaq eech'ool rik'in li Qaawa':
a'an laj tenq'ahom qe,
a'an li naqakol wi' qib'!
10Ex ralal xk'ajol laj Aharón,
kawaq eech'ool rik'in li Qaawa':
a'an laj tenq'ahom qe,
a'an li naqakol wi' qib'!
11Laa'ex li nekexiwa ru li Qaawa',
kawaq eech'ool rik'in:
a'an laj tenq'ahom qe,
a'an li naqakol wi' qib'!
12Li Qaawa' junelik nokoojultiko'k re, ut toorosob'tesi.
Trosob'tesi eb' li ralal xk'ajol laj Israel,
trosob'tesi eb' li ralal xk'ajol laj Aharón,
13trosob'tesi eb' li neke'paab'ank re li Qaawa',
trosob'tesi chixjunileb', jo' kok' jo' ninq.
14Li Qaawa' chik'ihob'resinq taxaq eere,
laa'ex jo'wi' leeralal eek'ajol!
15Osob'tesinb'ilaqex taxaq laa'ex xb'aan li Qaawa':
a'an laj winqob'resihom re choxach'och'!
16Ka'ajwi' li Qaawa' laj eechal re li choxa,
ab'an li ruuchich'och' q'axtesinb'il sa' ruq' li winq!
17Maawa'eb' li kamenaq neke'xnima ru li Qaawa',
a'eb' li neke'kub'eek b'arwi' maak'a' li eek'ank,
18laa'o b'an li yo'yooko nokoo'usilaatinank re li Qaawa',
chalen anaqwan ut junelik q'e kutan.
Aleluya!