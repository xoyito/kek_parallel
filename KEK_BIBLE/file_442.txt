JOB 6
Li xb'een xsumehom laj Job
1Laj Job kixsume laj Elifás chi jo'ka'in:
2Wi ta tinruhanq xb'isb'al sa' peex
chixjunil linrahilal ut li ch'a'ajkilal,
3numtajenaqaq raj raalal
chiru li samahib' li wank chire li palaw!
A'an xyaalal naq xin'aatinak chi jo'kan.
4Xinxtiq' li Qaawa', ut k'ajo' yo inxiw.
Naweek'a sa' lintib'el li xmay chixjunileb' li xsimaj.
5Ma naxchaj re li b'uur naq wank sa' li raxpim,
ma namu'b'ak li b'ooyx naq wank sa' li pach'aya'?
6Ma wank k'aru natzekamank chi maak'a' ratz'amil?
Ma natawmank xsahil li xsaqal li mol?
7Ut anaqwan nink'ul a'in:
li k'aru maajun sut xwaj xtzekankil,
a'an chik lintzekemq.
8Us raj naq li Yos tixsume lintij
ut tixk'e we li k'aru nintz'aama.
9Us raj tinsachq chi junwaakaj
ut chirisi taxaq linyu'am.
10Maajun sut xinq'et li xchaq'rab' li Qaawa':
a'an li xk'ojob'ankil linch'ool
sa' li nimla rahilal wankin wi'.
11Maak'a' chik inmetz'ew re xkuyb'al,
k'a' chik ru nawoyb'eni re naq yo'yooqin?
12Linmetz'ew laa'in maawa' li xkawilal li pek,
chi moko li xkawil li q'anch'iich'.
13Maajun natenq'ank we
ut maab'ar ninkuutu wib'.
14Wi laa'ex ink'a' nikineetenq'a,
naraj naxye naq ink'a' chik nekeroxloq'i li Nimajwal Yos.
15Ab'an laa'ex, ex was wiitz'in,
xineeb'alaq'i jo' junaq roq nima':
wank nachaqik ut wank nab'ut'irk.
16Naq naxha'res rib' li ratz'amke,
tz'ajn ru li nima' ut q'axal kaw naxik;
17ab'an chiru li saq'ehil nachaqik
ut sa' tiqwal kutan maak'a' chik roqha'.
18Laa'ex chanchanex laj yakonel aj Temá ut aj Sabá.
Neke'xchap xb'eheb'
19ut naq neke'ok sa' li chaqich'och',
neke'xjal xb'eheb';
sa' xch'ooleb' naq te'xtaw li nima'.
20Ab'an naq ink'a' neke'xtaw,
neke'kanaak chi sachsookeb' xch'ool,
chi maak'a' chik royb'enihomeb',
ut neke'kamk.
21A'an ajwi' xeb'aanu we laa'ex:
xeril li jwal xiwajel wankin wi', ut xchalk leexiw.
22Ma xinye tab'i': K'ehomaq b'ayaq k'aru we,
k'ehomaq intumin,
23isihomaqin sa' ruq'eb' li xik' neke'ilok we,
kolomaqin chiruheb' li ink'a' useb' xna'leb'?
24Tzolomaqin, ut maak'a' tinye;
yehomaq we k'aru xinluktaak wi'.
25Wi ta xeye li yaal chiwix, moko ra ta raj xweek'a sa' inch'ool;
ab'anan laa'ex xineejit chi maak'a' xyaalal.
26Nekewech' rix li waatin.
Ab'an xin'aatinak chi jo'kan,
xb'aan naq maak'a' chik woyb'enihom;
ut li waatin nak'ame'k xb'aan li iq'.
27Laa'ex ink'a' nekexxutaanak
chi xk'ayinkil junaq neb'a'yox malaj junaq eeramiiw.
28Ut anaqwan ilomaqin
ut yehomaq we wi xintik'ti'ik.
29B'aanuhomaq usilal,
tiikaq ru leech'ool
ut mexraqok aatin chiwix.
Yehomaq naq maak'a' inmaak.
30Ink'a' xintik'ti'ik.
Ma nekek'oxla naq ink'a' nink'e reetal
b'ar wank li yaal ut li tik'ti'ik?