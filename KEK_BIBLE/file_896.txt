MI 3
Ra chaalel sa' xb'eeneb' li wankeb' sa' xk'anjel
1Ut laa'in xinye:
“Ab'ihomaq anaqwan, laa'ex xjolomileb' laj Jakob;
ab'ihomaq laa'ex li nekextaqlank sa' xb'eeneb' li ralal xk'ajol laj Israel.
Ma ink'a' tab'i' sa' eeb'een wank xnawb'al k'aru li tiikilal?
2Ab'anan laa'ex neketz'eqtaana li us, ut a' chik li maa'usilal nekera;
nekerahob'tesiheb' lintenamit toj chiru li xb'aqeleb'.
3Neketz'ub' xkik'eleb' lintenamit;
nekemich' li xtz'uumaleb' ut nekejori li xb'aqeleb',
jo' na'uxk re li tib' nachiqe'k sa' uk'al.
4Jo'kan wi teeyaab'a xk'ab'a' li Qaawa',
A'an ink'a' texxsume chaq.
Chiruheb' li kutan a'an tixmuq rib' cheru
xb'aan li maa'usilal xeb'aanu”.
Ra chaalel sa' xb'eeneb' li propeet aj b'alaq'
5A'an a'in xyehom li Qaawa' reheb' li propeet
li neke'b'alaq'ink re lintenamit:
tuqtuukilal neke'xtz'aama
sa' xb'eeneb' li neke'k'ehok reheb' chi wa'ak,
ab'an eb' li ink'a' neke'xk'eheb' chi tzekank
neke'xtz'aama rahilal sa' xb'eeneb':
6“Ink'a' chik tex'iloq moy u chiru li q'oqyink,
chi moko sa' li aak'ab' teeye li k'aru chaalel”, chan li Qaawa'.
7Eb' laj ilol sa' moy u ut eb' laj q'e
te'kanaaq sa' xutaan ut te'se'eeq.
Mem te'kanaaq chixjunileb'
naq ink'a' te'sumeeq chaq xb'aan li Yos.
8A'ut laa'in li xmusiq' li Qaawa' nak'ehok inkawilal;
nujenaqin chi tiikil ut kawil ch'oolej
re xch'olob'ankil chiru laj Jakob li xq'etq'etil
ut chiru laj Israel li maak xb'aanu.
Li xsachik Jerusalén
9Ab'ihomaq anaqwan li aatin a'in,
ex xjolomileb' laj Jakob;
ab'ihomaq laa'ex li nekextaqlank
sa' xb'eeneb' li ralal xk'ajol laj Israel.
Laa'ex xik' nekeril li tiikilal
ut nekepo' ru li k'ulub'ej;
10laa'ex nekekab'la Jerusalén ut Sión
sa' xb'een li maa'usilal ut li kamsij ib'.
11Eb' laj raqol aatin sa' eeyanq neke'tuminaak ruheb',
eb' laj tij neke'k'anjelak yal xb'aan aj chik li tumin
ut eb' li propeet neke'xk'ayi eb' li raatin,
neke'xkawub'resi xch'ooleb' rik'in li Qaawa' chi xyeeb'al:
“Li Qaawa' wank sa' qayanq,
ut maak'a' junaq rahilal tqak'ul”, chankeb'.
12Jo'kan utan, eemaak laa'ex
naq Sión kama'aq chik li k'aleb'aal re awk,
ut Jerusalén taakanaaq cho'q po'lem,
ut taak'iche'o'q li xna'aj li rochoch li Yos.