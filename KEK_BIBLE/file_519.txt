SAL 41
Tijok sa' li rahilal ut sa' li yajel
1Re li xjolomileb' laj b'ichanel. Xsaalm laj David.
2Us xaq re li natenq'ank re li neb'a':
taakole'q xb'aan li Qaawa' sa' xq'ehil li rahilal.
3Li Qaawa' taa'iloq re ut tixk'e xyu'am;
tixk'e xsahil xch'ool sa' li ruuchich'och' a'in,
ut ink'a' tixkanab' chi t'ane'k sa' ruq'eb' li xik' neke'ilok re.
4Li Qaawa' taak'irtasinq re
naq yokyooq xb'aan li rahilal;
trisi li xyajel ut tixk'e wi' chik xmetz'ew.
5Xinye sa' inch'ool:
“Chawuxtaana wu, at Qaawa';
xinmaakob'k chawu,
chinaak'irtasi taxaq”.
6Eb' li xik' neke'ilok we neke'xtz'aama li ink'a' us sa' inb'een:
“Jo'q'e taakamq,
re naq ink'a' chik taapatz'e'q xk'ab'a'?”, chankeb'.
7Naq neke'chalk chi wilb'al,
neke'aatinak rik'in tik'ti',
nujenaq li xch'ooleb' chi maa'usilal;
ut ka'ajwi' xe'elk,
sa' junpaat xe'xtikib' aatinak chirix injolom.
8Junxikikeb' chi xtz'ilinkil wix eb' li xik' neke'ilok we,
neke'xk'oxla naq inmaak wib' nink'ul li rahilal:
9“Wank chik rub'el xwankil li xb'alb'a;
jiljo anaqwan,
ink'a' chik taawakliiq”, chankeb'.
10A' ajwi' li wamiiw, li kaw inch'ool chirix,
li nawa'ok linwa, xtaqsi li roq sa' inb'een.
11Ab'anan laa'at, at Qaawa',
chawuxtaana wu ut chinaawaklesi taxaq
re naq te'xtoj xmaakeb' jo' xk'ulub'eb'.
12Rik'in a'in tinnaw naq laa'at nikinaara:
wi li xik' na'ilok we ink'a' tixye naq xnumtaak sa' inb'een.
13Laa'at tatk'ehoq xkawub' linch'ool
xb'aan naq maak'a' inmaak;
junelik tinaak'ul rub'el laawoq rub'el laawuq'.
14Usilaatinanb'il taxaq li Qaawa', li xYos laj Israel,
chalen chaq junxil, anaqwan ut junelik junq'e junq'e kutan.
Jo'kan taxaq, jo'kan taxaq!