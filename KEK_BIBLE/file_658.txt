PR 30
VI. XYEHOM LAJ AGUR (30,1-33)
1A'an a'in li xyehom laj Agur, ralal laj Jaké, aj Masá. Laj Agur kiraatinaheb' laj Itiel ut laj Ukal chi jo'ka'in:
2Tz'aqal yaal naq laa'in jwal kaw injolom
sa' xyanqeb' li maak'a' neke'xnaw;
ut ink'a' ninnaw k'oxlak.
3Ink'a' xintzol li chaab'il na'leb',
chi moko ninnaw ani li Qaawa'.
4Ani kitaqe'k sa' choxa
ut kikub'e chaq wi' chik?
Ani kixmoch'o li iq' sa' li ruq'?
Ani kilanok re li ha' sa' t'ikr
ut kixk'ojob' xnub'ajlil li ruuchich'och'?
Ye we ani xk'ab'a' a'an
ut ani xk'ab'a' li ralal.
5Chixjunil li raatin li Yos puuxinb'il ru;
li Qaawa' naxkoleb' li neke'xk'ojob' xch'ool rik'in.
6Maak'e xb'een li raatin li Yos;
mare anchal tatxch'iila ut tatxk'e cho'q aj tik'ti'.
7Wiib' ajwi' li na'leb' xintz'aama aawe,
at Qaawa', rub'elaj linkamik,
ut maaram chiwu:
8Minaak'e chi b'alaq'iik ut chi tik'ti'ik;
maak'e inb'ihomal chi moko neb'a'il,
ka'ajaq b'an wi' lintzekemq re rajlal kutan.
9Mare anchal naq ak xinwa'ak ut xinnujak, tinye:
“Ink'a' ninnaw ani li Yos”, cha'qin.
Ut wi wanqin sa' neb'a'il,
mare tin'ok chi elq'ak ut tink'e chi majewaak laak'ab'a'.
10Maaq'ab'a junaq aj k'anjel chiru laj eechal re.
Mare anchal tatxmajewa, ut taatoj rix laamaak.
11Wankeb' poyanam neke'xmajewa li xyuwa'
ut ink'a' neke'xk'e xloq'al li xna'.
12Wankeb' li neke'xye naq maak'a'eb' xmaak,
ab'an nujenaqeb' chi maa'usilal.
13Wankeb' neke'xnimob'resi rib'
ut yal sa' rix ruheb' neke'ril chixjunileb'.
14Wankeb' ajwi' poyanam li wankeb' xq'esnal ch'iich' cho'q ruuch reheb',
ut kok' q'esnal ch'iich' cho'q xkalam e,
re xkamsinkileb' li kub'enaqeb' xwankil
ut xsachb'aleb' chi junajwa li neb'a' sa' ruuchich'och'.
15Li xul li natz'ub'uk kik'
wankeb' wiib' li ral.
Li jun naxk'ab'a'in: “K'e we”,
ut li jun chik: “Twaj xkomon” xk'ab'a'.
Oxib'eb' malaj kaahib'eb' li ink'a' neke'k'ojlaak xch'ool
ut maajoq'e neke'xye: “Tz'aqalaq”.
16A'aneb' li xmuqleb'aal kamenaq ut li xma'al ixq,
li ch'och' li sa' junpaat naruk' li ha'
ut li xam ink'a' nach'anaak chi sachok.
17Li naxtz'eqtaana li xyuwa'
ut ink'a' naxpaab' li xna',
taa'isiiq xsa'eb' li ru xb'aaneb' li so'sol
ut taat'upiiq li xtib'el xb'aaneb' li t'iw.
18Wankeb' oxib' malaj kaahib' li na'leb'
li nasachk inch'ool xb'aaneb' ut ink'a' nintaw xyaalal:
19chanru xnawb'al li xnums li t'iw chiru li choxa,
chanru xnawb'al li xnums li k'anti' chiru li pek,
chanru xnawb'al li xnums li jukub' chiru li palaw
ut chanru xnawb'al naq li winq xwank rik'in jun li ixq.
20Li ixq li naxmux li xsumlajik,
nawank rik'in jalanil winq,
na'atink ut naxye:
“Maak'a' maak xinb'aanu”, chan.
21Wank oxib' li na'leb' ink'a' ninkuy rilb'al,
ut li xka nareek'asi li ruuchich'och':
22li moosej na'ok chi awab'ejink,
li maak'a' xna'leb' nanumwa'ak,
23li kanab'anb'il ixq nasumlaak wi' chik,
ut li moos ixq nakanaak cho'q reeqaj laj eechal re.
24Wankeb' kaahib' paay li kok' xul sa' ruuchich'och'
li q'axal wankeb' xna'leb' chiruheb' li wankeb' xna'leb':
25eb' li sank li moko kaweb' ta rib',
ab'an neke'xk'uula xtzekemqeb' sa' li saq'ehil;
26eb' li yak li moko kaweb' ta,
ut neke'wank sa' xjob'olaleb' li pek;
27eb' laj saak' li us ta maak'a' aj k'amol xb'eheb';
ab'an neke'b'eek chi tzol ut chi tustu ru;
28ut eb' li tolokok li naru xchapb'aleb'
ut wankeb' ajwi' sa' rochoch li awab'ej.
29Wankeb' oxib' malaj kaahib'
li ch'ina'us rilb'al naq neke'b'eek:
30li kaqkoj li jwal kaw rib' sa' xyanqeb' li xul ut maajun naxxiwa ru;
31li tzo' kaxlan li q'axal q'etq'et, li teelom chib'aat
ut li awab'ej li naxk'am xb'eheb' laj puub'.
32Wi xb'aan aamemil xak'e aawankil
ut xak'uub' maa'usilal chirixeb' jalan chik, k'oxla a'in:
33naq taayuule li xya'al xtu' li wakax,
taasaso'q ru;
wi taapitz' chi kaw laawu'uj,
taawisi xkik'el;
ut wi taachiq' xjosq'il jalan chik,
raaxiik' toxaataw.