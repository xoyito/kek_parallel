IS 15
Li rahilal li te'xk'ul eb' laj Mohab
1A'an a'in jun li esil chirix Mohab.
Chiru jun q'oqyink ajwi' xsache'k li tenamit Ar ut Kir,
ut ch'anch'o xkanaak li na'ajej Mohab.
2Eb' li wankeb' Dibón xkoheb' chi yaab'ak
sa' li tijob'aal wank chi tzuul;
ut eb' laj Mohab xyot'e'k xch'ooleb' xb'aan li nimla rahilal
li xe'xk'ul li tenamit Nebo ut Mádaba.
Chixjunileb' xe'xjo li rismal xjolomeb' ut li xmacheb'.
3Xe'xk'e q'es ruhil t'ikr chirixeb';
sa'eb' li k'ayiil ut sa' xb'eeneb' li ochoch
chixjunileb' jiiq' wi' xch'ooleb' chi yaab'ak.
4Japjookeb' re laj Jesbón ut eb' laj Elalé:
li xyaab' xkuxeb' na'ab'imank toj Yahás.
Eb' laj puub' re Mohab neke'siksotk ajwi' xb'aaneb' xxiw
ut natentotk li raanmeb'.
5Naraho'k linch'ool chirix Mohab;
eb' li wankeb' aran xkoheb' eelel toj Sohar, Eklat-Selisiyá.
Naq yookeb' chi taqsink Luhit, k'ajo'eb' li xyaab',
neke'ruk' wi' li xya'al ruheb'
naq yookeb' chi xik Joronáhin.
6Xchaqik li ha' li wank Nimrín,
joxk' aj chik li ch'och' ut xchaqik li pim:
maab'ar chik natawmank li raxpim.
7Xe'xxok li k'a'aq re ru wank reheb', li xkanaak chiruheb',
ut xe'xk'am chirixeb' toj junpak'al li xNima'il li Salche'.
8Li yaab'ak xsutunk sa' chixjunil xteepal Mohab;
li xq'oqeb' na'ab'imank toj Ekláhin
ut toj Beher-Elín xwulak li xyaab'eb'.
9Us ta ak nujenaq chi kik' li ha' wank Dimón,
ab'an toj wank rahilal tintaqla chaq sa' xb'eeneb' laj Dimón:
jun kaqkoj taachoyoq reheb' laj Mohab li xe'kole'k,
ut tixnuq'eb' li toj wanqeb' sa' li na'ajej a'an.