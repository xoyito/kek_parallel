EZ 15
Jerusalén a'an li xtoonal li uub' ink'a' na'uuchink
1Li Qaawa' ki'aatinak wik'in ut kixye we chi jo'ka'in:
2“At kaamel winq, k'aru rusil li xtoonal li uub'
chiru li k'a'aq chik chi che'ul li wankeb' sa' k'iche'?
3Ma naru tab'i' xyiib'ankil junaq k'a'aq re ru chaab'il rik'in a'an,
malaj xk'eeb'al cho'q lokoch re t'uyub'ank k'a'aq re ru?
4Li rusil a'an, naq taakute'q sa' xam cho'q si'!
Ut naq akaq xk'ate'k chi xka'pak'alil ut sib'j aj chik li xyi,
k'a' chik ru taa'ok wi'?
5Wi maak'a' na'ok wi' naq toj jun chi che',
ma toja' ta chik naq ak xk'atmank.
K'a' chik ru taa'ok wi' li che' a'an naq ak x'oso'k xb'aan li xam?
6“Jo'kan naq laa'in, li Qaawa', ninye chi jo'ka'in:
Jo' naq li xtoonal li uub',
sa' xyanqeb' chixjunileb' li che' wankeb' sa' li k'iche',
nakutmank sa' xam,
jo'kan ajwi' naq tink'eheb' chi k'ate'k eb' laj Jerusalén.
7Teb'ink'e chi xtojb'aleb' li xmaak.
Xe'kole'k junsut chiru li xam,
ab'anan xam ajwi' taasachoq reheb'.
Ut naq yooqin chi xrahob'tesinkileb',
laa'ex teenaw naq laa'in li Qaawa'.
8Nakirirnak tinkanab' li na'ajej a'an,
xb'aan naq xine'xtz'eqtaana ut xe'q'etq'eto'k chiwu”,
chan li Qaawa'.