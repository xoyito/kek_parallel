JOB 26
Laj Job kixsume laj Bildad
1Kichaq'ok laj Job ut kixye re laj Bildad:
2Mak jo'ka'in nakatenq'aheb' li ink'a' chik neke'xkuy,
eb' li maak'a'eb' chik xmetz'ew?
3Q'axal chaab'il na'leb' xak'e re li maak'a' naxnaw,
ut ch'ina'us li xaye re li maak'a' xna'leb'!
4Ani aj e nakaye laawaatin?
Ani xk'utuk chawu li k'aru xaye?
Laj Bildad ki'ok wi' chik chi aatinak
5Eb' li kamenaq neke'siksotk rub'el li ch'och',
neke'xiwak toj sa' xchamal li palaw.
6Li xna'ajeb' li kamenaq moko muqmu ta chiru li Yos,
chi kutankil wank li xb'alb'a.
7Li Qaawa' kixhel li choxa sa' xb'een li yamyo
ut kixk'ojob' li ruuchich'och' sa' xna'aj
chi maak'a' nakuutunk re.
8Naxtz'ap li ha' sa'eb' li choql,
ut li choql naxkuy li raalal.
9Naxtz'ap ru li po rik'in choql sa' xxoronik.
10Sa' xb'een li palaw kixraq xnub'ajlil li kutan ut li q'oqyink.
11Naq naq'usuk li Qaawa',
neke'eek'ank sa' xna'aj li roqechal li choxa.
12Rik'in li xwankil kixq'ax ru li palaw,
rik'in xnimal xk'a'uxl kixsach ru li mama' xul, Rahab xk'ab'a'.
13Kixyamtesi li choxa yal rik'in li xmusiq';
rik'in ruq' kixkamsi li xiwajel xk'anti' li palaw.
14Ut a'in jwal b'a'b'ay ajwi' li xwankil li Yos naxk'ut chiqu,
yal ch'ina reetalil chixjunil li xb'aanuhom.
Ani taatawoq ru li xyaalal li xnimal xwankil?