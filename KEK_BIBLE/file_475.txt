JOB 39
1Mak nakanaw laa'at jo'q'e na'alank li yuk?
Ma aawilom junsutaq naq neke'alank li ral li kej?
2Mak nakanaw jarub' po neke'wank sa' yu'am
ut jo'q'e honal neke'alank?
3Neke'xk'olob' rib' naq neke'alank,
ut ra neke'xk'ul naq neke'yo'laak li ral.
4Chirix chik a'an neke'k'iik li raleb' ut neke'kawuuk;
neke'xkanab' li xna'eb' ut ink'a' chik te'sutq'iiq rik'in.
5Ani x'ach'ab'ank re li k'iche'b'uur,
ani xkanab'ank re chi xik xjunes?
6Laa'in xink'ehok li saab' cho'q xna'aj,
b'arwi' maak'a' awimq na'elk chiru.
7Li xul a'an ink'a' nawulak chiru wank sa' xch'i'ch'i'ul li tenamit
chi moko natuulanob'resiik xb'aan li winq;
8naxb'eeni eb' li b'ool re xsik'b'al xwa,
a' yaal k'a' chi al q'eenil wank aran.
9Ma nakak'oxla laa'at naq li k'iche'wakax naraj k'anjelak chawu,
ut tixnumsi li q'oqyink sa' xna'ajeb' li wakax?
10Ma tatruuq chi xb'ak'b'al chiru li b'itche',
ut taak'am chawix chi pikok ch'och'?
11Ma taak'ojob' aach'ool rik'in naq jwal kaw xmetz'ew
ut yo'oon tatxtenq'a?
12Ma taak'ojob' aach'ool chirix
re naq tixb'eela ru laawawimq
ut tixmol ajwi' laatriiw sa' laak'uuleb'aal?
13Laj tak' ra' naxrupupi li xxik' chi sa sa' xch'ool,
chanchan tawi' li nimla jotz malaj li xyuwa' k'uch.
14Naxkanab'eb' li xmol sa' ch'och'
re naq li xtiqwal li ch'och' te'moq wi',
15chi ink'a' naxk'oxla naq junaq oqej malaj josq' aj xul
naru taajoroq reheb'.
16Josq' rik'ineb' li ral,
chanchan wi' maawa'eb' re:
maak'a' naraj re wi taasachq li k'anjel xb'aanu.
17Jo'ka'in naxb'aanu xb'aan naq ink'ehom xna'leb',
ut a'an ink'a' xk'ulum b'ayaq xseeb'al xch'ool.
18Ab'an naq naxaqliik ut naxchap raanil,
naxq'ax ruheb' li kawaay ut li wankeb' chirix.
19Ma laa'at tab'i' xatk'ehok xmetz'ew li kawaay, a Job?
Ma laa'at tab'i' xawuutz'u'uji li rix xkux rik'in xch'ina'usal li rismal?
20Ma laa'at tab'i' nakak'e chi pisk'ok jo' li chili'?
Xiwajel naq naxjap re li kawaay;
21ch'ina'us rilb'al naq naxb'ek li ch'och'
ut naxik chi yalok chi maak'a' xxiw.
22Maak'a' xxiw ut maa'ani naxxiwa ru,
chi moko na'elelik
naq naril q'esnal ch'iich' sa' li yalok,
23us ta sutsu xb'aaneb' li ral simaj ut eb' li jutz' ch'iich'
li neke'lemtz'unje'k yalaq b'ar.
24Maajun chik naramok re naq naxchap raanil:
kaw na'aanilak naq nayaab'asiik li tronpeet.
25Naxjap re naq narab'i xyaab' li pur;
toj chi najt wank
naq nareek'a naq ok re li yalok.
Narab'i xyaab' xkuxeb' laj jolominel ut eb' laj puub'.
26Ma laa'at nakatyehok re li xyuwa' k'uch
naq taarupupiq sa' xjayal releb'l iq'?
27Ma laa'at nakattaqlank re li t'iw
chi xyiib'ankil li xsuk chi najt xteram?
28Li t'iw naxnumsi li xyu'am sa' xyanqeb' li ninqi pek,
ut naxmuq rib' sa'eb' li jul wankeb' sa'atqeb' li tzuul.
29Chalen toj aran naril ut naxk'aak'ale li xtzak;
toj chi najt naxk'e reetal chixjunil.
30Rik'in kik' neke'xch'oolani rib' li ral;
b'arwi' wank kamenaq xul,
aran wank li xyuwa' k'uch.