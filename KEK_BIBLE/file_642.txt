PR 14
1Li ixq seeb' xk'a'uxl naxch'oolani li xjunkab'al;
li maak'a' xna'leb', a'an ajwi' najuk'uk re li xjunkab'al.
2Li tiik ru xyu'am naroxloq'i li Qaawa';
li ink'a' tiik xch'ool naxtz'eqtaana li Qaawa'.
3Li maak'a' xna'leb' na'aatinak sa' q'etq'etil;
li wank xna'leb' eek'anb'il na'aatinak.
4Naq ink'a' nach'oolaniik li ch'och',
li awimq ink'a' na'uuchink;
ab'an wi nach'oolaniik chi chaab'il,
k'ajo' naq taa'uuchinq.
5Li tz'aqal testiiw naxye li yaal,
ut laj b'alaq', tik'ti' naxye.
6Li q'etq'et naxsik' li chaab'il na'leb', ut ink'a' naxtaw;
ab'an cho'q re li seeb' xk'a'uxl, moko ch'a'aj ta xtawb'al.
7Elen chiru li maak'a' xna'leb',
xb'aan naq maak'a' taataw rik'in.
8Li seeb' xch'ool naxnaw xb'eresinkil li xyu'am xb'aan naq wank xna'leb';
a'ut li maak'a' xna'leb' naxb'alaq'i rib' xjunes.
9Eb' li maak'a' xna'leb' neke'xse'e li xmaakeb';
a'ut li chaab'ileb' xch'ool neke'xsik' li rusilal li Yos.
10Li junjunq naxnaw li xrahilal xch'ool;
ut maa'ani taatz'aqonq rik'in xsahil xch'ool.
11Li xjunkab'al li ink'a' us xna'leb' taajuk'manq;
a'ut li xjunkab'al li chaab'il xch'ool taak'ihanq.
12Wankeb' b'e li tiikeb' neke'k'utunk sa' xtiklajik,
ab'an a' li kamk neke'raqe'k wi'.
13Wan naq sa' li se'ek namuqmank li rahil ch'oolej;
ut li sahil ch'oolej, yaab'ak nokoxraqe'q wi'.
14Li maak'a' xna'leb' sa sa' xch'ool rik'in li maa'usilal naxb'aanu;
li chaab'il xch'ool nasaho'k rik'in li xchaab'il k'anjel.
15Li ink'a' nak'oxlak naxpaab' chixjunil li nayehe'k re;
li wank xna'leb' naxk'e reetal b'ar yo chi xik.
16Li wank xna'leb' nak'oxlak ut naxkol rib' chiru li ink'a' us;
a'ut li maak'a' xna'leb' ink'a' naxiwak ut maak'a' naraj re.
17Li sa' junpaat najosq'o'k ink'a' naxk'oxla li naxb'aanu;
ut li naxnaw k'oxlak, wank xkuyum.
18Li maak'a'eb' xna'leb' te'reechani li memil;
seeb'aq aak'a'uxl ut tzol aawib'.
19Eb' li ink'a' useb' xna'leb' te'xkub'si rib' chiruheb' li tiikeb' xch'ool;
ut eb' laj b'aanuhom maa'usilal te'elajinq chiruheb' li chaab'ileb'.
20Li neb'a' maajun napatz'ok re;
li b'ihom k'ajo'eb' li ramiiw.
21Xtz'eqtaanankil li amiiw, a'an maak;
ab'an li Yos narosob'tesi li naruxtaana ru li neb'a'.
22Li junes maa'usilal neke'xk'uub', xjuneseb' rib' te'sachq;
eb' li neke'b'aanunk li usilal, raab'ileb' ut oxloq'inb'ileb'.
23Us na'elk li ani naxk'e xch'ool chi k'anjelak;
a'ut li junes aatinak naxb'aanu, wank sa' neb'a'il.
24Li xkoroon li wank xna'leb', a'an li xchaab'il na'leb';
li xq'ajkamunkil li maak'a'eb' xna'leb', a'an li memil.
25Li chaab'il testiiw naab'aleb' tixkol chiru li kamk;
a'ut laj b'alaq' naab'al naxk'eheb' chi kamk.
26Li naroxloq'i li Qaawa', k'ojk'o li xch'ool chi junelik,
ut eb' li ralal xk'ajol xaqxo li royb'enihomeb'.
27Li naroxloq'i li Qaawa' naxtaw xyu'am chi junelik
ut nakole'k chiru li xra'al li kamk.
28Li awab'ej li nataqlank sa' xb'eeneb' k'iila tenamit
nak'ehe'k xloq'al;
a'ut xutaanal cho'q re,
wi yal jun ch'ina ch'uut nataqlank wi'.
29Li wank xna'leb' ink'a' najosq'o'k sa' junpaat;
li maak'a' xkuyum naxk'ut li xmemil.
30Wi tuqtu laach'ool, kawaq ajwi' laawoq aawuq';
ab'an wi nakatkaqalik, taasachq laayu'am chi junwaakaj.
31Li natawasink li neb'a', naxmajewa laj Yoob'tesihom re;
a'ut li na'uxtaanank ru, naxk'e xloq'al li Qaawa'.
32Li ink'a' us xna'leb', a' ajwi' li xmaa'usilal nasachok re;
a'ut li tiik xch'ool nakole'k xb'aan li xtiikilal.
33Li chaab'il na'leb' nawank rik'ineb' li neke'xnaw k'oxlak;
a'ut maajoq'e taatawmanq sa' xyanqeb' li jip.
34Junaq tenamit li wank sa' tiikilal wank xloq'al,
ut li maak a'an li xxutaan.
35Li awab'ej nasaho'k xch'ool rik'in laj k'anjel seeb' xk'a'uxl;
ab'an najosq'o'k rik'in li maak'a' na'ok wi'.