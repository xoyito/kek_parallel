OS 14
Ak' yu'am cho'q re laj Israel
1At aj Israel, sutq'in wi' chik rik'in li Qaawa' laaYos,
xb'aan naq laamaak xt'anok aawe.
2Sutq'inqex rik'in li Qaawa' ut yehomaq re:
“At Qaawa', kuy chixjunil li qamaak
ut k'ulub'a li us xqab'aanu.
Cho'q ruuchil li kok' wakax tootijoq ut toob'ichanq chawu.
3Eb' laj Asiria ink'a' naru nokoohe'xkol,
chi moko too'eleliq chirixeb' li kawaay;
ink'a' chik tqaye «At qaYos» re li xqak'uub' rik'in quq',
xb'aan naq ka'ajwi' aawik'in, at Qaawa',
naxtaw ruxtaanankil ru li neb'a'yox”.
4Ut li Qaawa' tixye:
“Twisi chixjunil li xq'etq'etil laj Israel,
ut q'axal tinra chi anchal inch'ool;
xb'aan naq maak'a' chik injosq'il sa' xb'een.
5Jo'kaqin li k'ajob' cho'q re laj Israel,
ut a'an taa'atz'umaq jo' li saqihix.
Tixchap xxe' chi us sa' ch'och', jo'eb' li che' re Líbano.
6Taak'ihanq ut tixtaw xloq'al
jo' li xchaq'alil ru xtoonal li oliiw;
k'ajo'aq li xsununkil jo' xsununkil li tzuul Líbano.
7Eb' laj Israel te'hilanq wi' chik rub'el linmuheelahom;
te'xk'anjela ru li triiw,
te'atz'umaq jo' li xtoonal li uub'
ut jwal nawnooqeb' ru jo' li b'iin na'elk Líbano.
8Ut laj Efraín tixye:
«K'a' te'waj wi' laa'in eb' li yal k'oxlanb'il yos?».
Laa'in nin'ilok ut ninkolok aawe;
laa'in chanchanin jun toon chi saqichaj jwal raxrax ru.
Laa'in nink'ehok aawe chi uuchink”.
9Eb' li wankeb' xna'leb' ut li seeb'eb' xch'ool
che'xnawaq xyaalal a'in:
Tiik xb'e li Qaawa',
ut a'an neke'xtaaqe li tiikeb' xch'ool;
a'ut eb' laj maak neke'tichk'ok aran.