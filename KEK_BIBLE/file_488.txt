SAL 10
Xtz'aamankil xtenq'aal li Qaawa'
1At Qaawa', k'a'ut naq nakatkanaak chi najt,
k'a'ut naq nakamuq aawib' chiwu
sa' xhonalil li rahilal?
2Li q'etq'et ut ink'a' us xna'leb' naxrahob'tesi li toq'ob' ru,
a'ut nachape'k ajwi' sa' li ra'al k'uub'k'u xb'aan.
3Li yib'ru xna'leb' naxnimob'resi rib' rik'in li naratawin li xch'ool;
k'ajo' naq laj pix naxtz'eqtaana ut naxmaa'usila li Qaawa'.
4Laj maak ink'a' naxsik' li Qaawa' xb'aan naq q'etq'et;
junelik naxye sa' xch'ool:
“Moko wank ta li Yos!”, chan.
5Us na'elk sa' chixjunil li nalajxb'aanu,
ink'a' naxtaw xyaalal laaraqb'a aatin,
nareetz'uheb' chixjunil li xik' neke'ilok re.
6Ut naxye sa' xch'ool: “Ink'a' tintichk'oq,
maajoq'e tintaw ch'a'ajkilal”, chan.
7Sa' re numtajenaq li b'alaq' ut li tik'ti',
rub'el li ru'uj raq' k'uulanb'il li maa'usilal ut rahob'tesink.
8Naxk'utzub' rib' sa' ruq' b'e chi oyb'enink,
re xkamsinkil chi muqmu li maak'a' xmaak.
Ink'a' naxkanab' xch'uukinkil li maak'a' xmetz'ew.
9Chanchan li kaqkoj sa' li xjob'
naq naxmuq rib' chi oyb'enink;
naroyb'eni li toq'ob' ru, re xchapb'al;
naxchap ut naxjuku sa' li xra'al.
10Nach'uukink, naxk'utzub' rib' chi muqmu,
ut li maak'a' xmetz'ew nat'ane'k sa' ruq'.
11Naxye sa' xch'ool: “Li Yos ink'a' chik nak'oxlak,
ink'a' na'ilok, maajaruj tixnaw a'in”, chan.
12Waklin, at Qaawa', taqsi laawuq', at inYos!
Misachk sa' aach'ool chixjunileb' li neb'a'!
13K'a'ut naq li ink'a' us xna'leb' nakatxtz'eqtaana?
K'a'ut naq naxye sa' xch'ool:
“Ink'a' taachalq li Qaawa' chink'eeb'al sa' li tojb'amaak”?
14Laa'at aawilom chik li xmaa'usilal ut li xq'etq'etil;
nakawil re xk'eeb'al sa' tojb'amaak.
Li q'axal xtoq'ob'aal ru naxq'axtesi rib' rub'el laawoq rub'el laawuq',
laa'at nakattenq'ank re li neb'a'yox.
15Chasach xwankil li ink'a' us xna'leb',
chatz'il rix li xmaa'usilal
toj reetal chisachq chi junajwa!
16Li Qaawa' a'an awab'ej chi junelik;
eb' li maak'a'eb' xpaab'aal te'isiiq sa' xna'ajeb' chi junwaakaj.
17At Qaawa', laa'at nakawab'i li xtijeb' li neb'a';
laa'at nakak'e xkawub' xch'ooleb' ut nakawileb',
18re xkolb'al li neb'a'yox ut li rahob'tesinb'il.
Xkanab'aqeb' xb'aanunkil li rahilal chixjunileb' li winq sa' ruuchich'och'.